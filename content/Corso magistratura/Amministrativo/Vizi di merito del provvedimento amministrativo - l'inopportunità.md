---
Fonti
- art. 7 c. 6 e 134 CPA
---
Accanto ai vizi di illegittimità, si colloca l'invalidità per vizi di merito, ossia la non conformità del provvedimento alle regole di opportunità, convenienza e buona amministrazione, che devono essere poste a presidio dell'esercizio dei pubblici poteri. ==Il merito è definibile come l'insieme delle soluzioni potenzialmente compatibili con i principi di congruità e logicità che disciplinano e regolano l'azione amministrativa discrezionale.==
Il campo di operatività dei vizi di merito è circoscritto ai provvedimenti connotati da discrezionalità, dato che solo per essi è concesso alla PA di vagliarne l'opportunità e la convenienza.

Gli orientamenti in dottrina non sono univoci sull'individuazione dei parametri in base a cui valutare l'opportunità di un atto amministrativo:
- alcuni fanno riferimento al "funzionario medio", ritenendo che una scelta amministrativa sarebbe viziata nel merito ove non collimante con quella che si potrebbe ragionevolmente pretendere avendo riguardo ai comportamenti esigibili da un siffatto funzionario. Così si ricostruirebbero delle regole prive di giuridicità
- altri ritengono che si debba guardare alla soluzione ottimale, quella che realizza il massimo grado di soddisfazione dell'interesse pubblico. Così si viene creando una regola individuale. A tal proposito si è osservato che per sostenere la configurabilità di vizi di merito occorrerebbe postulare la preesistenza di regole alla cui stregua valutare la scelta, mentre nella realtà si avrebbe sempre e soltanto la semplice sostituzione della valutazione operata da un organo con quella ritenuta migliore da un organo diverso. In contrario, però, si rileva che anche la regola individuale può essere controllata dal punto di vista della coerenza logica e della plausibilità delle previsioni.

Di regola l'inopportunità del provvedimento è irrilevante, nel senso che la legge si limita a richiedere che la scelta non sia viziata da eccesso di potere, in coerenza con l'esigenza di rispettare la sfera di azione della PA. Tuttavia, l'ordinamento nelle materie di giurisdizione di merito (art. 7 e 134 cpa) prevede la sindacabilità dell'inopportunità e, dunque, la sostituzione della valutazione di un terzo a quella compiuta dall'amministrazione. (ad es. nel giudizio di ottemperanza o l'annullamento di merito in sede di ricorso gerarchico)
