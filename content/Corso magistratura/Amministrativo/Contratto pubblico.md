### Ossimoro solo apparente
Contraddizione misteriosa, conciliazione di poli antitetici: il contratto, espressione di autonomia negoziale, di autoregolamento, di libertà economica - e l'aggettivo pubblico che evoca la negazione del diritto privato, il public power unilaterale (imperatività, autoritarietà)
==La discrasia è solo apparente: la PA è una e doppia==, gode di due capacità (doppia personalità dei soggetti pubblici): è sia autorità che può usare strumenti autoritativi, che soggetto di diritto comune (l'attività privatistica ha carattere istituzionale, osservava Giannini) proprio quando stipula un contratto, dismettendo i comodi panni del potere autoritativo e decidendo di agire iure privatorum. I contratti degli agenti pubblici sono pubblici solo in senso soggettivo, mentre per il resto sono atti integralmente privatistici. In ciò si differenziano dagli accordi di cui agli artt. 11 e 15 L. 241/90 (provvedimenti concordati di diritto pubblico)
==La disciplina dei contratti pubblici contiene regole di diritto pubblico per la procedura che precede il contratto==, mentre il contratto in sè è integralmente privatistico.

==Più che di contratto pubblico, dovrebbe parlarsi di "contratto del soggetto pubblico"==, onde chiarire che l'unico profilo pubblicistico è la qualità del contraente, mentre sul piano oggettivo non è atto di diritto pubblico (è soggetto al codice civile ex art. 30 ult. co cod. contratti - principio di neutralità della qualità pubblica del contraente) - al pari di quanto avviene per le società pubbliche e il rapporto di lavoro.

E' ormai acquisito he la capacità di diritto privato della PA è una categoria generale. E' del tutto superata la tesi di una limitazione generale della capacità negoziale della PA. Oltre ai contratti previsti dalla legge, la PA può stipulare anche altri contratti. La libertà contrattuale può esplicarsi in tutte le sue declinazioni (di concludere o non concludere un contratto; di scelta del contraente; di determinazione dei contenuti del contratto; di conclusione di contratti tipici, atipici o misti). Non è naturalmente una libertà assoluta, in quanto limitata da vincoli pubblicistici ("condizionata"), di derivazione comunitaria e nazionale riguardanti l'individuazione del contraente. Questa libertà "condizionata" è ribadita dall'art. 11 cc. 
Il public procurement è uno snodo essenziale della funzione pubblica e il diritto privato dei contratti un fondamentale diritto di libertà.

Il ricorso a strumenti consensuali in luogo di quelli imperativi è l'epifania di 2un diverso modo di amministrare": l'amministrare per contratti e la ricerca del consenso sono strade maestre dell'agire amministrativo (Giannini)
Il ricorso a strumenti consensuali in luogo di quelli imperativi è coerente anche con quelle teorie economiche che postulano il primato delle soluzioni negoziali in tutti quei casi in cui non vi siano elevati costi di transazione, realizzando l'ottimo parietano tra gli interessi di entrambi i contraenti. (secondo il teorema di Coase la contrattazione è in grado di condurre ad un'allocazione ottimale di risorse, in quanto trasferisce un bene verso un soggetto disposto ad attribuire ad esso un valore superiore a quello datogli dal cedente)

### Principi generali dell'attività contrattuale della PA
1. L'amministrazione può sempre far ricorso al mezzo privatistico e consensuale per perseguire il fine pubblico, ==laddove verifichi e dimostri, con adeguata motivazione, le ragioni della migliore funzionalità della strada non autoritativa== (è stato così ammesso un contratto di acquisto di cosa futura per la realizzazione di un edificio pubblico, in alternativa al binomio pubblicistico espropriazione dell'area-appalto di opera pubblica)
2. Il contratto della PA è un ==normale atto di diritto privato== che, salvo norme speciali espresse, ==soggiace alle ordinarie regole del contratto== (Codice civile e di diritto privato: rinvio operato dall'art. 30 c. 8 cod. contratti; art. 1 c. 1-bis L. 241/90) con conseguente assoggettamento delle controversie relative alla sua stipulazione ed esecuzione alla ==giurisdizione del GO== (così, a contrario, l'art. 133 lett. E cpa che prevede giurisdizione esclusiva del GA solo per le controversie relative alla procedura amministrativa di scelta del contraente.)
3. ==La stipulazione del contratto deve essere preceduta da un procedimento amministrativo (procedura di evidenza pubblica)==, che si innesta ed integra le regole di diritto privato relative allo schema proposta-accettazione (art. 1326 cc). La procedura evidenziale consta di una pluralità di atti a monte del contratto, volti a valutare l'interesse pubblico ad un certo contratto (determinazione a contrarre) e scegliere il contraente che offre le condizioni migliori (procedura che si avvia con il bando di gara e termina con il provvedimento di aggiudicazione)
4. Gli enti pubblici che stipulano un contratto, a differenza dei privati che sono pienamente liberi di scegliere le proprie controparti contrattuali, sono soggetti a ==regole speciali di natura pubblicistica, limitative dell'ordinaria capacità di agire== (C St V 6281/2002) che vogliono tutelare l'interesse della stessa amministrazione alla scelta dell'interlocutore migliiore e meno oneroso, anche per proteggere i valori della concorrenza e par condicio tra potenziali competitori
5. ==L'assenza di un. vero padrone== da cui attendersi fisiologicamente la tutela dell'interesse della propria organizzazione ==impone, in via surrogatoria, regole oggettive che limitino la discrezionalità della PA ==ed evitino patologie, distorsioni e collusioni.
6. I ==principi fondamentali sottesi al codice dei contratti pubblici si applicano anche ai contratti e agli affidamenti eccettuati==, in tutto o in parte dall'integrale applicazione della normativa in esame (contratti attivi, altri contratti esclusi, concessioni di beni, altri atti attributivi a operatori economici di benefici contendibili)
7. I contratti della PA, dal punto di vista delle procedure di scelta si dividono in: ==passivi== (appalti di forniture, servizi e lavori con cui la PA "compra" la prestazione del privato, corrispondendogli un prezzo); ==concessioni== (contratti di servizi e lavori, che si distinguono dagli appalti in quanto la PA non paga un corrispettivo, ma riconosce al concessionario, in via esclusiva o in aggiunta ad un prezzo, il diritto a gestire per un certo periodo l'opera ed il servizio, così traendo grazie ai prezzi pagati dagli utenti per l'accesso, una remunerazione che lo ripaga della spesa sofferta) e ==contratti attivi== (con cui la PA riceve un corrispettivo contro una prestazione che essa eroga a vantaggio del privato: ad es. contratto di locazione o vendita in cui la PA è locatrice o venditrice); i contratti passivi e le concessioni sono regolati dal codice contratti del 2016, mentre quelli attivi - fermo l'assoggettamento ai rpincipi generali del codice (art. 4)- sono regolati dalla normativa di contabilità di Stato (rrdd 2440/1923 e 824/1924)
8. ==In passato==, la normativa del procedimento di evidenza pubblica era collocata tra le norme di contabilità, evidenziando ==la precipua finalità perseguita== - data dalla garanzia di una ==gestione sana, corretta ed economica del denaro pubblico==, con la preferenza per l'offerta meno onerosa e una tutela solo indiretta della par condicio competitorum; a partire dal recepimento delle direttive comunitarie degli anni 70 e 80 e con maggior chiarezza con la Legge Merloni del 1994 e del Codice del 2006 e del nuovo codice (50/2016), ==l'impostazione della normativa attuale è chiaramente pro-concorrenziale== e mette dunque l'accento sull'apertura del mercato dei contratti pubblici alla concorrenza a livello europeo, in attuazione del principio di libera circolazione intracomunitaria delle merci e dei servizi, ==rimozione di discriminazioni== nazionalistiche, piena trasparenza delle procedure e ==preferenza per criteri qualitativi di valutazione== (dell'offerta economicamente più vantaggiosa) rispetto a quelli meramente economici (del prezzo più basso)
9. in ossequio alle finalità procompetitive perseguite dal diritto europeo, ==l'obbligo di seguire una procedura trasparente== vige ==non solo per i soggetti tradizionalmente pubblici, ma anche per quelli privati sottoposti a controlli amministrativi e influenze pubblicistiche==  (organismi di diritto pubblico, imprese pubbliche, società in house: artt. 3 e 5 del codice); onde evitare l'elusione dei principi comunitari assume rilievo la pubblicità sostanziale e non quella formale, con conseguente necessità di snidare la pubblicità reale che si cela dietro la veste formalmente privatistica.
10. A differenza della fase di formazione del contratto, retta da provvedimenti amministrativi e norme di diritto pubblico, con conseguente giurisdizione del GA, la ==fase dell'esecuzione è regolata essenzialmente da norme di diritto privato, con conseguente radicamento della giurisdizione civile==.

## Cos'è il contratto pubblico
### Profilo soggettivo: la soggettività pubblica
il contratto pubblico vede come parte necessaria un soggetto pubblico. 
La nozione di soggetto pubblico è, in materia qua, allargata in coerenza con il modello elastico di cui all'art. 7 c. 2 cpa. ==Sono considerat soggetti pubblici==, ai fini delle procedure di gara finalizzate alla stipula dei contratti pubblici, ==non solo gli enti pubblici, ma anche soggetti privati equiparati quoad materiam== (organismi di diritto pubblico, imprese pubbliche e società pubbliche di cui al TUSP 175/2016)

La ragione di questa ==nozione "panciuta" di ente pubblico==, ai fini degli appalti, è evidente e risiede nel principio dell'effetto utile.
Posto infatti che scopo delle norme comunitarie in materia di appalti sono l'apertura del mercato, l'affermazione della concorrenza comunitaria e il superamento di barriere nazionalistiche, si deve all'uopo accedere ad una nozione ampia di stazione appaltante, che costringa a seguire le regole di evidenza anche soggetti privati che siano sottoposti ad un decisivo controllo pubblico. Si deve snidare la pubblicità reale che si nasconde sotto la veste formale, altrimenti si consentirebbe alle PA di eludere i vincoli comunitari creando società sotto il controllo pubblico attraverso cui affidare a terzi, senza gara, compiti inerenti a servizi, opere o forniture.
Non è quindi decisiva la qualità formale di chi formalmente stipula il contratto, ma la veste sostanziale di chi detiene il potere decisorio e lo esercita attraverso il veicolo di una sua propaggine privatistica e societaria.

### La necessaria intersoggettività sostanziale del contratto pubblico
Ai fini comunitari per contratto si intende un atto che crea un vincolo tra soggetti non solo formalmente, ma anche ==sostanzialmente diversi e distinti==. E' necessaria un'==intersoggettività non solo formale, ma sostanziale==. Non c'è vero contratto (non sussiste quindi obbligo di gara per la selezione del contratto) se uno dei contraenti esercita sull'altro un controllo tale da annientare la sua autonomia decisionale e da escludere una vera distinzione.
Per questa ragione non viene in rilievo l'obbligo di evidenza pubblica (art. 5 cod. contr e art. 2 c. 1 lett. O TuSP) nel caso di ==in house providing==, ossia quando venga in luogo un fenomeno di auto-produzione in ragione del controllo esercitato dall'ente pubblico affidante sulla società affidataria, analogo a quello esercitato sui propri uffici e servizi. Viene a galla per dirla con la sent. ==Rordorf== della Cass. (ma anche SU 6896/2009; rd 7293/2016) una relazione priva di reale intersoggettività, in quanto il carattere penetrante dello ius vitae ac necis dell'ente pubblico socio unico (o dominante) sulla società finisce per squarciare il velo che normalmente separa società dal socio, trasformando la prima in un mero organo (con personalità giuridica) del secondo ed impedendo la configurazione di una reale differenziazione tra i due soggetti e i relativi patrimoni.
I contratti pubblici, diversamente da quelli civilistici, richiedono un'alterità non solo formale, ma anche sostanziale tra i due contraenti (intersoggettività forte o qualificata), non ravvisabile nel caso di affidamento in house e a enti controllati o controllanti ex art. 5 (CGUE 2020 in C-89 e 90/19) o ancora a impresa collegata ex art. 7: la riconducibilità di affidante e affidatario ad un unico centro decisionale consente di ravvisare una forma di autoproduzione (in house providing) e di escludere il presupposto stesso della gara che è il ricorso al mercato (outsourcing).
C. St. 4401/2020 ha precisato che "qualora la stazione appaltante sia organismo di diritto pubblico avente la forma della società per azioni, la competenza all'adozione del provvedimento di esclusione dalla gara sussiste, oltre che in capo al RUP anche in capo all'organo della stazione appaltante che, istituzionalmente, assume la posizione apicale. Sia in base ai principi del diritto societario (qualora stazione appaltante sia società per azioni) che ai principi del diritto amministrativo (in caso di organismo pubblico) comppetente ad esternare la volontà dell'ente è l'organo di vertice, ossia l'amministratore delegato-organo apicale dell'ente"

==Affidatario deve essere un operatore economico== (art. 45) titolare, anche grazie a raggruppamenti, subappalto o avvalimento (art. 89 C. Ad Plen 13/2020) di ==requisiti generali e speciali==, morali tecnici ed economici (sui requisiti di qualificazione Plen 6/2019; sul principipo di rotazione C. ST. III 875/2020; sul soccorso istruttorio e sulle false o incomplete dichiarazioni v. remissione della Plen. di Cons. St. V ord 2331/2020)
E' da intendersi quale operatore economico, che deve sottostare alla gara pubblica per ottenere un affidamento produttivo di utilità economica, anche un ==ente pubblico==; sono infatti esonerati dalla procedura di evidenza solo gli accordi tra enti pubblici di coooperazione istituzionale (artt 15 L. 241; 5 c. 6 cod. contr) che non atribuiscono vantaggi economici all'ente pubblico o, in via indiretta, ad un terzo privato senza gara; il contratto di diritto privato, come ogni atto negoziale, deve essere preceduto da una procedura amministrativa tesa ad evidenziare l'interesse pubblico da perseguire, in omaggio al vincolo di scopo secondo il "principio di rilevanza del fine" che connota la cd attività di diritto privato equivalente.

### Criteri oggettivi di classificazione dei contratti pubblici
##### Attivi e passivi
Contratti attivi (extracodicistici, in quanto sottoposti alla normativa sulla contabilità di Stato) e passivi (codice contratti pubblici)

==Attivi==: sono produttivi di un'entrata per il soggetto pubblico contraente (es. vendita o locazione dove la PA è parte venditrice o locatrice), mentre i secondi comportano una spesa per l'erario ai fini dell'approvigionamento in generale di beni, servizi e/o opere.
Nell'ambito del diritto pubblico e della sopra riportata macroclassificazione, la scelta del Legislatore nazionale - su input di quello europeo - è stata quella di offrire, da ultimo con il codice del 2016, una specifica definizione ed una precipua disciplina di una serie di contratti di natura passiva inerenti alle commesse pubbliche di lavori, servizi e forniture.
Ne consegue che alla descritta differenziazione tipologica corrisponde una differenziazione della disciplina applicabile: mentre i contratti attivi restano tuttora e invia principale soggetti alla normativa di contabilità di Stato (RD 2440/1923), i contratti passivi soggiaciono alla disciplina del Codice contratti pubblici (oggi Dlgs 50/2016)
I contratti attivi sono comunque governati dai principi generali e comunitari sottesi al decreto 50

==Il Consiglio di Stato (C St V 4164/2017) ha da ultimo acceduto ad un'interpretazione estensiva del concetto di contratto a titolo oneroso==, comprensiva anche dei contratti che, pur senza prevedere un corrispettivo in favore dell'esecutore della prestazione, siano volti al soddisfacimento di un suo pur ==indiretto interesse patrimoniale== (fattispecie relativa all'attribuzione ad un professionista dell'incarico gratuito, con il solo rimborso spese dell'incarico di redigere il nuovo strumento urbanistico del Comune di Catanzaro): il contratto è stato considerato un appalto pubblico di servizi, come tale soggetto alle regole del codice.

### Concessioni e appalti pubblici
Nell'ambito dei contratti passivi la storica, quanto summa, divisio è rappresentata dai contratti di appalto e di concessione. Distinzione che è stata rinnovata anche nel dlgs 50/2016 che nel definire i contratti pubblici si riferisce segnatamente ai "contratti di appalto o concessione aventi per oggetto l'acquisizione di servizi o forniture ovvero l'esecuzione di opere o lavori, posti in essere dalle stazioni appatanti"

1. Contratto di appalto pubblico, la nozione di appalto si distingue in modo sostanziale da quella civilistica del 1655 (che fa riferimento al compimento di un'opera o di un servizio, nonché opera una delimitazione soggettiva, in quanto l'appaltatore è definito come soggetto dotato di una propria organizzazione economica; così come non è pure ricompresa nel concetto di appalto privato la fornitura di beni già prodotti o che non richiedano una specifica attività realizzativa). Gli appalti pubblici si distinguono dalla nozione civilistica di appalto perché non sono un tipo contrattuale ma un modello generale, aperto ad ogni negozio tipico o atipico di acquisizione di beni, servizi ed opere e quindi possono riguardare anche forniture e non richiedono la qualità di imprenditore dell'appaltatore.
	- Definizione: Art. 3 c. 1 lett. ii) contr., sono appalti i contratti a titolo oneroso, stipulati per iscritto, aventi ad oggetto la realizzazione di lavori, prestazione di servizi, nonché fornitura di beni, a titolo oneroso
	- Sul profilo soggettivo, il contratto di appalto evoca una relazione intersoggettiva, che secondo la nozione comunitaria è di tipo sostanziale (con la conseguenza che non si registra un rapporto contrattuale, ma mero rapporto organico in tute le volte in cui ricorrano i presupposti dell'in house providing)
	- Per l'enumerazione delle figure di organismo di diritto pubblico e di impresa pubblica si propende per un allargamento dei soggetti tenuti alla stipula di appalti pubblici (art. 3 c. 1 lett. D dlgs 50/2016)
	- Sul piano oggettivo, l'appalto è suddiviso in 3 categorie: lavori, servizi e forniture.
		- lavori: definito come quel contratto avente per oggetto l'esecuzione di una delle attività individuate nell'allegato I del codice (lavori di costruzione, demolizione, rivestimento, ecc.); l'esecuzione oppure la progettazione esecutiva e l'esecuzione di un'opera; la realizzazione, con qualsiasi mezzo, di un'opera corrispondente alle esigenze specificate dall'amministrazione aggiudicatrice o dall'ente aggiudicatore che esercita un'influenza determinante sul tipo o sulla progettazione dell'opera (art. 3 c 1 lett. ll). 
			- E' la figura che più si avvicina all'appalto privato di cui all'art. 1655 cc. L'appalto pubblico di lavori può dunque essere definito a tutti gli effetti un contratto tipico, caratterizzato da una struttura definita e tratteggiata chiaramente, potendo incidere la PA solo sull'oggetto della prestazione assunta dall'appaltatore (esecuzione e/o progettazione)
		- servizi: (art. 3 c. 1 lett. SS cc) quel contratto di appalto, diverso dall'appalto di lavori, avente per oggetto la prestazione di servizi
		- forniture: contratto di appalto, tra una o più stazioni appaltanti e uno o più soggetti economici avente ad oggetto l'acquisto, la locazione finanziaria, la locazione o l'acquisto a riscatto, con o senza opzione per l'acquisto, di prodotti (art. 3 c. 1 lett. TT cc)
		- Queste ultime due figure non integrano un preciso tipo negoziale: il codice dei contratti pubblici non individua un assetto negoziale globalmente definito. Ciò emerge con maggiore chiarezza con riferimento alle forniture rispetto alle quali il codice opera un espresso richiamo ad una pluralità di strumenti negoziali (e quindi di schemi negoziali) mediante i quali reperire i prodotti sul mercato. Le figure dell'appalto di servizi e dell'appalto di forniture costituiscono, dunque, un'efficace formula di sintesi idonea a ricomprendere una serie diversa di schemi contrattuali idonei ad assicurare ai soggetti pubblici il reperimento di un prodotto o l'espletamento di un servizio.


2. Contratto di concessione: rappresenta un ==tipico contratto di partenariato pubblico privato==, caratterizzato in quanto tale da un coinvolgimento del privato nella mission pubblicistica (mediante allocazione dei costi dell'opera o del servizio in capo al privato ed attribuzione a questi del diritto di gestione, con rischio, tuttavia, a proprio carico)
	- il D.lgs 50/2016 ==contiene per la prima volta la disciplina e la regolamentazione dettagliata== sia della concessione di costruzione e gestione (cd ==concessione di lavori pubblici==), ==sia di quella di servizi==
	- La concessione è un contratto (art. 3 c. 1 lett. uu e vv) anche se il nomen evoca il concetto di provvedimento traslativo di funzioni privatistiche. Ne deriva che la fase dell'esecuzione della concessione segue le regole privatistiche di cui all'art. 31 ult. co; che la giurisdizione sulle questioni esecutive compete al GO (SU 32728/2018); che identico è il rito speciale di cui all'art. 120 cc
	- ==E' però un contratto speciale==, in quanto è prevista un'==autotutela pubblicistica== ex art. 176 cc, che non opera per i contratti di appalto; le ==regole per la scelta del concessionario== sono specifiche (artt. 164 e ss) e il concessionario stesso, se non selezionato con procedura ad evidenza pubblica è tenuto ,nella misura dell'80% degli affidamenti, alla gara pubblica per la scelta del contraente. Le concessioni, pur se di natura privatistica, ==conservano quindi incrostazioni dell'origine pubblicistica== nella speciale disciplina relativa, in particolare, all'obbligo di evidenza pubblica in capo ai concessionari che esternalizzino nei casi di cui all'art. 177; e alla sottoposizione delle concessioni ai poteri pubblicistici di revoca ed annullamento ex art. 176 cc
	- Entrambe le tipologie di concessioni (di lavori e servizi) presentano sostanzialmente le stesse caratteristiche di un appalto pubblico, ad eccezione del fatto che il corrispettivo per la realizzazione dell'opera e per la fornitura di servizi consiste unicamente nel diritto di gestione dei medesimi, con assunzione del rischio operativo da parte del concessionario. 
	- Del resto, nel tentativo di delineare con maggiore chiarezza le nozioni di appalto e di concessione, la Commissione Europea, con la comunicazione interpretativa del 2000 aveva ritenuto che il criterio del ==diritto di gestione== consentisse di individuare alcuni ==tratti caratteristici della figura contrattuale di tipo concessorio==: 
		1. la gestione implica il ==trasferimento della relativa responsabillità==, sia degli aspetti tecnici che economico-finanziari della gestione. Pertanto se i poteri pubblici sopportano la maggior parte dell'alea, garantendo ad es. il rimborso dei finanziamenti, l'elemento rischio viene meno. Così ==spetta al concessionario== (e non al concedente) effettuare gli investimenti necessari e al contempo sopportarne gli oneri di ammortamento e ancora è il concessionario ad ==assumere i rischi inerenti alla gestione o all'uso abituale dell'opera==, oltre a quelli propri della costruzione (o, nel caso di servizio, di approntamento dello stesso)
			- l'alea operativa trasferita al privato deve comportare una reale esposizione alle fluttuazioni di mercato, tale per cui ogni potenziale perdita stimata subita dal concessionario non sia puramente nominale o trascurabile avendo a mente il valore complessivo dell'oggetto in concessione. Di conseguenza, la disciplina coniata nell'art. 165 cod. contr. fa riferimento principalmente alle opere "calde" (quelle con intrinseca capacità di generare reddito attraverso i ricavi di utenza) o "tiepide" (categoria intermedia, in cui, non essendo sufficienti i ricavi del servizio in favore dei terzi alla completa copertura dell'investimento, è necessario un contributo pubblico per raggiungere la fattibilità dell'opera); non certamente alle opere "fredde" (in cui il concessionario non offre realmente la prestazione sul mercato, ma in favore dell'Amministrazione che liquida le relative spettanze, e non ne subisce di conseguenza le fluttuazioni)
		2. Il ==diritto di gestione consente al concessionario di percepire proventi dagli utenti (pedaggio, canoni, ecc.)== per un determinato periodo coincidente con la durata della concessione. Di qui un ulteriore elemento distintivo dall'appalto: nella concessione la parte privata non è remunerata direttamente dalla PA, ma ottiene da questa solo il diritto di sfruttare l'opera realizzata tramite la percezione dei relativi proventi dell'utenza. In altri termini, mnel vincolo sinallagmatico concedente-concessionario privato si inserisce un soggetto terzo (l'utente) il quale usufruendo del'opera o del servizio, ne sosterrà da ultimo il costo di costruzione, remunerandone la gestione
			- per configurarsi concessione, la gestione dell'opera deve essere diretta; il rapporto deve essere trilaterale (PA- concessionario - utenza) e non può trasformarsi il diritto di gestione in diritto a percepire un canone da parte di un soggetto terzo che effettivamente svolga l'attività gestoria (PA - concessionario - gestore - utenza)

### Figure di confine tra appalto e concessioni
Nel quadro normativo vigente il binomio classico tra contratto di appalto e concessione è stato alterato dalla codificazione di nuove forme negoziali al confine tra le due tipologie.
Si tratta in particolare dei cd ==partenariati pubblico-privati== di cui possono avvalersi le PA per soddisfare le proprie esigenze negoziali. I partenariati sono infatti un ==insieme di strumenti negoziali accomunati== dalla caratteristica di avere ad oggetto un complesso di attività consistenti nella ==realizzazione, trasformazione, manutenzione e gestione operativa di un'opera in cambio della sua disponibilità==, o del suo sfruttamento economico o della fornitura di un servizio connesso all'utilizzo dell'opera stessa, ==con assunzione del rischio da parte dell'operatore privato== secondo modalità individuate nel contratto stesso (art. 3 c. 1 lett. EEE d.lgs. 50/2016)

Il Partenariato Pubblico Privato è una forma di collaborazione del privato all'attività della PA che opera sul mercato per fini di interesse generale. La "partecipazione" si connota per una durata temporale medio-lunga e, soprattutto, per un trasferimento dei. rischi in capo al privato. Proprio questo profilo consente di non far accedere al fenomeno in commento una delle più frequenti forme di esternalizzazione, cioé l'appalto, in cui non vi è alcun rischio significativo a carico del privato. Vi rientrano, invece, a pieno titolo, la concessione di costruzione e gestione, nonché la concessione di servizi (art. 180 c. 8 D.lgs. 50/2016), insieme alla finanza di progetto, alla locazione finanziaria, al contratto di disponibilità e qualunque altra procedura di realizzazione in partenariato di opere o servizi che presentino le caratteristiche di cui ai commi dell'art. 180 cc (si parla in questi casi di PPP contrattuale) e, infine, le società mistte (PPP istituzionalizzato).

Tra le forme di partenariato pubblico privato si ricordano:
1. ==Il contratto di disponibilità==, ossia quel contratto mediante cui sono affidate, a rischio e spese dell'affidatario, la costruzione e messa a disposizione in favore della Amministrazione aggiudicatrice, di un'opera di proprietà privata destinata all'esercizio di un pubblico servizio, a fronte di un corrispettivo. Per messa a disposizione deve intendersi l'onere assunto a proprio rischio dall'affidatario di assicurare all'amministrazione la costante fruibilità dell'opera, neol rispetto dei parametri di funzionalità previsti nel contratto, garantendo allo scopo la perfetta manutenzione e la risoluzione di tutti gli eventuali vizi, anche sopravvenuti (art. 3 c. 1 lett. hhh e 188 dlgs 50/2016)
2. locazione finanziaria di opere pubbliche o di pubblica utilità: ossia contratto avente ad oggetto la prestazione di servizi finanziari e l'esecuzione di lavori (Art. 3 c. 1 lett. GGG e 187 Dlgs 50/2016)
3. ==Contratto di sponsorizzazione== (che negli ultimi anni ha avuto sempre maggiore rilevanza, specie nel settore dei beni culturali). Contratto atipico, oneroso e a prestazioni corrispettive, che comprende una serie di ipotesi in cui un soggetto (sponsee o sponsorizzato) assume dietro corrispettivo l'obbligo di associare a proprie attività il nome o il segno distintivo di un altro soggetto (sponsor o sponsorizzatore) divulgandone così l'immagine o il marchio presso il pubblico dello sponsor e assicurando una forma di pubblicità indiretta
4. ==Finanza di progetto== (art. 180 c. 8 Dlgs 50/2016): in realtù l'istituto in questione (art. 183 ss cc) disciplina più propriamente una particolare modalità di affidamento e gestione di un contratto di concessione o di locazione finanziaria di un'opera pubblica o di pubblica utilità, piuttosto che costituire una tipologia contrattuale tout court


### Regime giuridico del contratto pubblico
Nonostante la loro imputazione ad un soggetto pubblico, i contratti della PA sono a tutti gli effetti atti di diritto privato, in quanto espressione di autonomia privatistica e non di potestà pubblicistica. Troviamo conferma dell'assunto nell'==ultimo comma dell'art. 32 cod. contratti del 2016==, che, riprendendo la regola dettata dall'art. 2 Cod. 2006 e quella generale dipinta nell'art. 1 c. 1-bis L. 241, ==assoggetta i contratti delle PA alle regole del codice civile e del diritto comune se non diversamente disposto.==
L'apparente contraddizione tra matrice privatistica dei contratti e universale tensione dell'agire dei soggetti pubblici a fini di pubblico interesse va risolta ==scindendo la sorte dell'atto dal regime del procedimento che lo giustifica==
Le ragioni di pubblico interesse alla base della decisione di stipulare un contratto vanno evidenziate nel procedimento di evidenza pubblica a monte, con cui verificare se la pattuizione sia in sè di interesse pubblico, quale sia il contratto all'uopo migliore e chi sia il contraente più affidabile.
Una volta sciolti questi nodi attraverso la procedura amministrativa, espressione in quanto tale di public power e sottoposta, pertanto, alle regole di evidenza pubblica, ==il contratto in quanto tale è un atto di diritto privato==, non qualificabile come atto amministrativo. Esso deve pertanto essere assoggettato alle norme di diritto comune ed ==esonerato dal doveroso controllo giuspubblicistico==, attraverso il grimaldello dell'eccesso di potere, ==di idoneità al perseguimento dell'interesse pubblico.==
Considerazioni analoghe valgono a quelle del rapporto di impiego, per cui gli atti di organizzazione degli uffici e di gestione dei rapporti di lavoro non sono più atti amministrativi, dal momento che non è più giuridicamente rilevante e, quindi, non più passibile di sindacato giurisdizionale l'idoneità dell'atto al perseguimento del fine pubblico

Ne deriva una ==netta cesura sul piano del regime giuridico== e ==del riparto di giurisdizione== (Art. 133 lett. E cpa) tra procedimento amministrativo di evidenza pubblica, finalizzato alla scelta del contraente, e stipula del contratto con il vincitore della gara. Il primo è procedura pubblicistica, sottoposta naturaliter al sindacato del giudice amministrativo; il contratto, invece, è espressione di autonomia privatistica ed è sottoposto al vaglio del giudice dell'autonomia privata, ossia il Giudice civile. Droit administratif e comon law si stringono le mani, regolando rispettivamente la procedura di gara e il rapporto contrattuale, sottoposto a regolamentazione privata e allo schietto principio di contrattualità

Ne consegue altresì il ==superamento della tradizionale propensione pretoria a inquinare i due piani d'indagine==, dando la stura ad un ==diritto privato extra ordinem==, che prevedeva una vera immunità della PA dalle regole del diritto civile o, comunque, una ragionevole specialità della sua disciplina.
Il diritto privato si applica anche ai contratti della PA non se non sia incompatibile, ma in quanto è necessariamente compatibile, salve eccezioni espresse, con atti integralmente privatistici. Non più quindi riallineamento bilanciato ma integrale soggezione alle norme del diritto privato

Si deve allora concludere, in adesione alla giurisprudenza consolidata che:
1. Anche ai contratti pubblici ==si applica la disciplina privatistica== in tema di ==esecuzione in forma specifica dell'obbligo di concludere il contratto== (ex ==2932 cc),== in quanto una decisione del giudice che sanzioni l'inadempimento di un obbligo di una stipulazione definitiva, imponendo o sancendo il contratto definitivo omesso, ==non implica ingerenza in scelte relative al merito amministrativo== ma l'adozione di una statuizione giurisdizionale consequenziale alla violazione di un impegno di diritto privato (SU 5838/1983 e 12309/1992, secondo cui è possibile esperire nei confronti della PA ogni tipo di azione esecutiva in forma specifica ex artt 2930-2933 cc, con la sola eccezione dell'ineseguibilità in forma specifica degli obblighi aventi ad oggetto prestazioni infungibili, motivata pur sempre dal fatto che l'autorità ordinaria non deve interferire sull'atto amministrativo in senso stretto; al di fuori di tale atto trova applicazione integrale il principio della tutela giurisdizionale dei diritti soggettivi che, secondo l'art. 24 Cost., deve essere completa e non soffre eccezioni) 
2. Anche alla PA che ==predisponga condizioni generali o funga da professionista== ==si applicano la disciplina di legge in materia di condizioni generali di contratto vessatorie ex 1341 c 2 cc e la normativa consumeristica== che prevede la nullità di protezione delle clausole abusive (art. 33 cod. consumo), in quanto l'astratta imparzialità dei soggetti pubblici non toglie che in concreto si possano verificare abusi e scorrettezze tali da imporre l'applicazione della disciplina di tutela del contraente debole (Cass. I 4832/1984; C. Cost. 61/1988).
3. Anche alla PA si applicano gli ==obblighi comportamentali in pendenza di condizione, in particolare l'art. 1358 cc== con conseguente responsabilità della PA laddove il mancato avveramento della condizione (ad es. l'approvazione del contratto richiesta dalla legge come condicio iuris) sia imputabile a comportamento colposo del contraente pubblico (sulla configurabilità della responsabilità precontrattaule di carattere privatistico prima ancora dell'aggiudicazione e, quindi, dell'inizio di una trattativa personalizzata tra soggetti determinati, è intervenuta la recente pronuncia ad Plen 5/2018)
4. Anche alla PA si applica la normativa in tema di ==interessi moratori== (art. 1224 cc) e di reazione ai ritardi di pagamento (Dlgs 231/2002) in quanto le regole di contabilità pubblica che proceduralizzano i pagamenti dei soggetti pubblici hanno rilevanza puramente interna se non sono trasfuse nel contratto come regole pattizie sui termini di pagamento (SU 3451/1985, secondo cui la PA è tenuta al pagamento di interessi moratori per ritardo di pagamento, anche se il titolo di spesa non sia stato emesso, non avendo rilevanza esterna nei rapporti con il creditore ogni circostanza attinente alle procedure e ai tempi necessari per l'emissione del titolo)
5. Anche ai contratti pubblici si applica il ==principio della parità delle parti contrattuali== (equality before the law), con il collegato principio di. ==sanctity del contratto==, che esclude l'ammissibilità di un generale diritto di recesso (termination for convenience) del contraente pubblico collegato ad una clausola universale rebus sic stantibus (Cass. V 207/1987 e art. 21-sexies, che considera eccezionali i casi di recesso previsti dalla legge e dai contratti)
6. Anche per i contratti pubblici vige il principio di ==irrilevanza dei motivi soggettivi==, salve le eccezioni ex art. 1345 cc; pertanto l'inidoneità del contratto a servire l'interesse del contraente pubblico non è causa di invalidità se tale motivo non si sia obiettivizzato alla stregua di causa (o consideration) del contratto;
7. ==Anche ai contratti pubblici si estende (SU 7842/1994) la disciplina in materia di responsabilità precontreattuale== (artt. 1337 cc e 1338 cc), species della responsabilità da contatto sociale secondo la ultima giurisprudenza della Cassazione, se la PA nel corso della procedura ad evidenza o a valle di essa abbia trasgredito le regole privatistiche di correttezza e trasparenza
8. la controparte privata gode del generale diritto di contestare l'inadempimento del soggetto pubblico (breach of contract) con ==l'azione di risoluzione ex 1453 cc== e facendo valere il principio inadimplenti non est adimplendum (CAss SU 5232/1985)
Può darsi atto del passaggio da un public law of contracts ad una law of public contracts, ove il profilo pubblicistico riguarda la qualità di soggetto stipulante, non il regime del contratto stipulato.

Va osservato, infine, a parziale temperamento della separatezza tra la fase pubblicistica a monte e quella privatistica a valle che:
- è dubbio se, a valle dell'aggiudicazione definitiva, la PA sia titolare del potere discrezionale di decidere se stipulare o di un obbligo privatistico coercibile ex art. 2932 cc
- l'azzeramento giurisdizionale della procedura di gara ha come effetto la possibile caducazione ope iudicis del contratto secondo le regole flessibili sancite dagli artt. 121 e ss. cpa
- è dubbio infine se, anche dopo la stipula, la PA, in aggiunta agli eccezionali poteri privatistici di recesso e risoluzione, sia titolare anche dei generali poteri di autotutela pubblicistica ex art. 21-quinquies e nonies L. 241/90, con effetti caducanti sul contratto nelle more stipulato

