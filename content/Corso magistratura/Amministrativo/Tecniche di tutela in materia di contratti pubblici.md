### Tutela costitutiva: l'azione di annullamento
In tema di appalti si applica il ==principio generale dell'attivabilità innanzi al GA di ogni tutela (costitutiva, dichiarativa e di condanna)==, tipica e atipica, che sia in concreto necessaria per tutelare la posizione del concorrente, in ossequio ai vincooli costituzionali ed alle direttive comunitarie

Art. 120 c. 5 cpa: il ==termine di impugnazione è stato ridotto==, nel rito dei contratti pubblici ==da 60 a 30 giorni==
- Termine perfettamente calibrato con il primo periodo di stand still (cd sostanziale) pari a 35 giorni dall'invio dell'ultima delle comunicazioni del provvedimento di aggiudicazione definitiva (Art. 76 cod. contr.)

==Sono considerati lesivi==, e ==vanno== pertanto ==impugnati== nel termine, ==il bando contente clausole escludenti, l'atto di aggiudicazione definitiva in favore di altro concorrente e l'atto di esclusione== del partecipante dalla procedura
A seguito delle modifiche apportate all'art. 120 dal Decreto sblocca cantieri, non è più impugnabile l'illegittima ammissione alla procedura dei concorrenti.
Non sono impugnabili invece le clausole non lesive dei bandi, la proposta di aggiudicazione e tutti gli altri atti endoprocedimentali che non precludono in via immediata il conseguimento del bene della vita (l'aggiudicazione).
L'art. 120 c. 2-bis cpa è stato abrogato dall'art. 1 c. 22 lett. A Dl 32/2019: è stato così eliminato il rito super accelerato. 

Alla proposizione del ricorso avverso l'aggiudicazione, si riconnette l'effetto sospensivo automatico della possibilità di stipulare il contratto

### La tutela specifica (o di esatto adempimento): l'azione di condanna all'aggiudicazione della gara e alla stipulazione del contratto (124 cpa)
La tutela specifica, volta alla diretta attribuzione del bene della vita in forza di un giudizio sul rapporto, è regolata dagli artt. 124 cpa (in attuazione delle coordinate generali degli artt. 30 c. 1 e 34 c. 1 lett. C cpa)
La presente forma di tutela consiste concretamente nella ==condanna all'aggiudicazione della gara e al consequenziale "subentro" nel contratto, previa declaratoria di inefficacia dello stesso==, sempre nei limiti in cui esso risulti ancora possibile e di interesse per il ricorrente (rinvio agli artt. 121 e 122)
La norma prevede la proponibilità di una domanda tesa all'aggiudicazione, laddove non residui margine di discrezionalità in capo alla PA (art. 31 c. 3 e 34 c. 1 lett C) a causa della natura originariamente vincolata della procedura (ad es. ove questa sia regolata dal criterio del prezzo più basso) o della sopravvenienza di atti che abbiano prosciugato ogni spazio di discrezionalità (si pensi al sopravvenire del giudicato amministrativo che abbia escluso il vincitore della gara, aprendo le porte all'aggiudicazione doverosa in favore del secondo, ricorrente)

Parte della dottrina ha criticato la qualificazione giuridica dell'azione come reintegrazione in forma specifica, ritenendo più corretta considerarla un'==azione di adempimento vera e propria==
Invero, la disposizione in parola sancisce l'innesto di un'azione di esatto adempimento (la rubrica parla di "tutela specifica") praticabile nei casi di procedure vincolate, sottoposte a una ==pregiudiziale composta==  (data dall'annullamento dell'aggiudicazione definitiva e dalla pronuncia di inefficacia del contratto). La soluzione è coerente con l'attribuzione di giurisdizione esclusiva al GA (artt. 133 c. 1 lett. E) della cognizione del contratto: visto che siamo di fronte ad un rapporto sostanziale unitariamente ed inscindibilmente dato dal provvedimento pubblicistico di aggiudicazione e dal contratto di appalto, è logico e necessario che una pronuncia attributiva del bene della vita anelato tolga di mezzo insieme entrambi gli ostacoli che si frappongono al conseguimento del risultato finale (Ad. Plen. 2/2017)

### Tutela specifica e inefficacia del contratto
La caducazione del contratto è pregiudiziale all'accoglimento della domanda di esatto adempimento.
Le stesse ragioni di pregiudizialità logico-giuridica inducono ad estendere la ==doppia pregiudiziale anche al caso== in cui il soggetto chieda l'annullamento dell'aggiudicazione al fine di conseguire il bene strumentale della ==ripetizione della gara== finalizzata al conseguimento del bene finale.
E' a tal proposito meritevole di condivisione la tesi dottrinale per cui la pronuncia di inefficacia del contratto è necessaria anche dinanzi ad un'impugnativa fondata su censure che non consentono l'aggiudicazione.
Il fenomeno che si produce in esito all'annullamento giurisdizionale degli atti di una gara d'appalto pone il problema della sorte del contratto stipulato medio tempore. Bisogna chiedersi se sia necessaria una domanda di inefficacia del contratto e, prima ancora, quali siano le caratteristiche sostanziali di questa non meglio precisata inefficacia contrattuale conseguente all'annullamento dell'aggiudicazione.

L'ultimo approdo legislativo si è registrato con il cpa, che agli ==artt. 121 e 122== (con una dizione confermativa di quella del dlgs 163/2006) espressamente ha assegnato al GA che ha annullato l'aggiudicazione definitiva il ==potere di decidere se dichiarare o meno inefficace== il contratto medio tempore stipulato. Nel panorama legislativo italiano l=='inefficacia del contratto pubblico non è conseguenza automatica dell'annullamento dell'aggiudicazione; l'annullamento di questo provvedimento determina solo il sorgere del potere in capo al giudice di valutare se il contratto debba o meno produrre effetti.==
Le richiamate disposizioni qualificano espressamente la condizione giuridica del contratto fondato su un'aggiudicazione annullata come ==inefficace== e riconoscono in materia la giurisdizione esclusiva del GA. Per questa via, il legislatore ha sciolto una questione che per anni ha travagliato la giurisprudenza che in diverse occasioni aveva optato per la qualifica in termini di nullità, annullabilità, inefficacia tout court o addirittura di caducazione automatca; e riconosciuto - del caso - la giurisdizione alternativamente del GO o del GA.
==Il legislatore ha così preso atto della circostanza che il rapporto interessato dal giudizio instaurato da chi impugna gli atti di una procedura è caratterizzato dalla compresenza inscindibile di un provvedimento illegittimo e di un contratto stipulato a valle di esso==. Da qui è stata tratta la logica conseguenza di estendere la giurisdizione del GA anche al vaglio dell'inefficacia del contratto consequenziale all'annullamento dell'aggiudicazione dallo stesso pronunciata. La giurisdizione del GA è stata poi estesa anche sulla domanda di invalidità o inefficacia del contratto stipulato, anche qualora tale domanda sia presentata dalla medesima Amministrazione che aveva annullato l'aggiudicazione (SU 14260/2012)
Si è già osservato che ==la soluzione abbracciata dal legislatore è coerente con un giudizio di spettanza==, se si considera che ai fini del conseguimento specifico del bene della vita (l'aggiudicazione ed il conseguente contratto) è necessario rimuovere sia il provvedimento illegittimo di aggiudicazione che il contratto nelle more eventualmente già stipulato. LA giurisprudenza civile, peraltro, in diretta applicazione della direttiva comunitaria e prima ancora del suo recepimento da parte del Dlgs 53/2010, aveva già concluso per la devoluzione al GA delle controversie relative alla caducazione del contratto di appalto derivante dall'annullamento dell'aggiudicazione (SU 2906/2020 e SU 20775/2010)
Sul piano sostanziale si tratta di un'==inefficacia a geometrie variabili== (con un netto allontanamento dalle tradizioni civilistiche), in quanto la sua operatività cambia pelle ==a seconda della maggiore o minore gravità delle violazioni== commesse dalla Stazione appaltante nel procedimento di selezione del contraente e accertate dal Giudice in sede processuale.
In altri termini, è possibile inquadrare tale tipologia di ==inefficacia funzionale rispetto all'interesse perseguito==, e al contempo ==flessibile per le modalità discrezionali con le quali è determinata== e, certamente, ipotetica in parte qua, poiché non susseguente tout court all'annullamento degli atti di gara.

==Non appare convincente la tesi== secondo cui l'inefficacia di cui alle norme passate in rassegna sarebbe riconducibile al genus della ==nullità sanzione==, ==mancando i due presupposti fondamentali della nullità civilistica== (l'obbligatorietà della rilevazione giudiziale e l'originarietà dell'inefficacia): l'inefficacia a geometrie variabili battezzata dal Dlgs 53/2010, in deroga alle coordinate della nullità civilistica (1418 ss) attribuisce al giudice un potere discrezionale assai accentuato e consente una dichiarazione di inefficacia non retroattiva.
Siamo al cospetto di una pronuncia costitutiva riconducibile alla gamma delle risoluzioni giudiziali necessitanti di domanda di parte e non di una pronuncia dichiarativa in senso stretto.
Detta ricostruzione è estensibile a entrambe le forme di inefficacia di cui agli artt. 121 e 122, in quanto l'identità (letterale e teleologica) dell'istituto non consente di differenziare tra l'ipotesi obbligatoria (121, che per alcuni sarebbe un'ipotesi di nullità originaria) e quella facoltativa (122, secondo una tesi integrerebbe inefficacia sopravvenuta o risoluzione)
Altra questione problematica attiene all'esatta delimitazione dei poteri del giudice, atteso che gli artt. 121 e 122 cpa individuano dei criteri, che qualcuno in dottrina ha ritenuto piuttosto generici, quali parametri per orientare la decisione in ordine alla declaratoria di inefficacia del contratto

Ci si è chiesti quindi se la disciplina codicistica abbia inteso delineare (come previsto dalla L. delega art. 44 c. 3 lett. B) una sorta di giurisdizione esclusiva e di merito estesa al rapporto negoziale. Certamente il giudice, dopo l'annullamento dell'aggiudicazione, è chiamato ad entrare nel merito dell'assetto degli interessi stabiliti contrattualmente dalle parti, determinandone uno nuovo e quindi sovrapponendo la sua valutazione a quella delle parti. Ciò però, secondo parte della dottrina, non significa che il legislatore abbia intesi delineare una nuova ipotesi di giurisdizione di merito.

==Due quindi le classi di inefficacia==:
1. Obbligatoria (art. 121) per gravi violazioni
	- ==omessa pubblicità del bando o dell'avviso con cui si indice una gara== (lett. a e b). Violazioni afferenti alla carenza di trasparenza manifestata dalla stazione appaltante, ove prescritta dal codice dei contratti pubblici. Tali violazioni sono in grado di minare alla radice la correttezza della procedura di affidamento. A tale genus va anche ricondotto il caso in cui l'affidamento venga operato con procedura negoziata senza bando, al di fuori dei casi espressamente consentiti (quindi si sia omessa la pubblicità di un bando o altro avviso di indizione di gara, prescritti dal diritto comunitario o nazionale)
		- il c. 5 dell'art. 121 prevede una deroga all'automatica declaratoria di inefficacia nel caso di violazioni inerenti agli obblighi di trasparenza: l'inefficacia non trova applicazione quando la stazione appaltante abbia posto in essere una procedura che abbia comunque consentito la conoscibilità della gara (atto motivato con cui la stazione appaltante abbia dichiarato di procedere senza bando; pubblicazione in gazzetta; contratto concluso dopo almeno 10 gg dalla pubblicazione dell'avviso).
	- ==mancato rispetto del termine di stand still e/o del termine di sospensione automatica in pendenza di impugnativa in sede giurisdizionale dell'aggiudicazione== (lett. c e d), i due periodi di stand still previsti dall'art. 32 c. contr. In questo caso, il giudice che annulla l'aggiudicazione, riscontrata la sussistenza della grave violazione, è comunque tenuto nel pronunciare la declaratoria di inefficacia, a precisare se l'inefficacia sia limitata alle sole prestazioni ancora da eseguire alla data di pubblicazione del dispositivo (o della sentenza), ovvero se operi anche in via retroattiva. 
	- ==Vi sono delle deroghe che consentono di evitare la declaratoria di inefficacia dei contratti==, anche al concorrere di violazioni gravi: art. ==121 c. 2 cpa== (il contratto resta efficace, qualora venga accertato che il rispetto di esigenze imperative connesse ad un interesse generale imponga che i suoi effetti siano mantenuti). ==L'interesse generale che impone il mantenimento del contratto== per esigenze imperative è da intendersi come quello dell'==intera collettività al mantenimento del rapporto negoziale== in funzione della celere realizzazione dell'opera pubblica o della commessa in generale, e non come il solo interesse pubblico della stazione appaltante (in via esemplificativa, il legislatore ricomprende esigenze di carattere tecnico o di altro tipo, tali da rendere evidente che i residui obblighi contrattuali possano essere rispettati solo dall'esecutore attuale). Al contrario, non costituiscono esigenze imperative, per espressa disposizione codicistica, gli interessi economici legati direttamente al contratto, comprensivi fra l'altro dei costi derivanti dal ritardo dall'esecuzione del contratto stesso, dalla necessità di indire una nuova procedura di aggiudicazione, dal cambio dell'operatore economico e dagli obblighi di legge risultanti dalla dichiarazione di inefficacia.
2. Facoltativa (art. 122): il giudice deve valutare caso per caso se dichiarare inefficace il contratto ovvero mantenerlo in vita; l'art. 122 fornisce una serie di criteri guida sulla scorta dei quali vagliare l'opportunità della declaratoria di inefficacia. Tali criteri guida sembrano esigere che la pronuncia di inefficacia sia collegata al principio della domanda e dall'altro che sia tenuta nella massima considerazione la buona fede del terzo illegittimo aggiudicatario (come può evincersi dal riferimento al bilanciamento degli interessi delle parti)
	- In particolare il giudice dovrà valutare: il tipo di vizio riscontrato, che sia tale da consentire, oltre all'annullamento dell'aggiudicazione, anche la disposizione di un'aggiudicazione in favore del ricorrente, senza necessità di rinnovare la gara; lo stato di esecuzione del contratto e l'interesse reciproco delle parti; l'avvenuta prestazione di una domanda di subentro nel contratto da parte del ricorrente; la buona fede del terzo originario contraente
	- In merito ai presupposti applicativi del 122 cpa si sono formati in giurisprudenza diversi orientamenti:
		- secondo un primo orientamento, il GA deve sempre dichiarare l'inefficacia del contratto tutte le volte in cui il vizio dell'aggiudicazione comporti la rinnovazione della gara, mentre operare un bilanciamento tra i vari parametri indicati nella disposizione solo nel caso in cui il contratto debba essere aggiudicato al ricorrente vittorioso
		- una diversa ricostruzione ha escluso il potere dell'AG qualora i vizi non abbiano determinato la sottrazione al ricorrente dell'aggiudicazione ovvero di alcuna specifica utilità
		- un terzo orientamento ha ritenuto che la dichiarazione di inefficacia del contratto deve essere pronunciata non solo nel caso in cui sussista diritto al subentro e sia stata formulata la relativa domanda, ma anche qualora il ricorrente dimostri che i vizi dell'aggiudicazione dedotti abbiano avuto una efficacia causale sulla mancata aggiudicazione della gara in modo che possa ritenersi che la rinnovazione della gara determini l'effettiva possibilità di conseguire l'aggiudicazione (TAR Lombardia I 992/2012 e C. St. 3135/2013)
		- Di recente le SU 7295/2017 sono intervenute prendendo posizione sulla questione: la dichiarazione di inefficacia ex art. 122 non configura eccesso di potere giurisdizionale per esercizio di attività riservata alla PA; la norma è istituto di applicazione generalizzata, con esclusione dei soli casi di cui agli artt. 121 e 123 cpa. E' stata definitivamente superata la tesi per cui la dichiarazione di inefficacia ex arat. 122 può essere pronunciata solo nelle ipotesi di annullamento che non comporti il travolgimento di tutta la gara


##### Inefficacia del contratto e tutela cautelare
Quanto alla possibilità per il GA di incidere già in sede cautelare sull'efficacia del contratto stipulato, si segnala C. St. V ord. 4677/2011, con cui si è affermata la possibilità di statuire anche in fase cautelare in merito all'efficacia del contratto.
In tal senso depone sia l'atipicità delle misure cautelari (art. 55 cpa) che la naturale finalizzazione della misura cautelare ad anticipare in via interinale l'adozione delle misure adottabili con la decisione definitiva

##### E' necessaria la domanda di parte ai fini della declaratoria di inefficacia del contratto?
Il problema si pone solo nel caso in cui non sia proposta domanda di conseguimento dell'aggiudicazione del contratto, dato che questa implicitamente racchiude anche l'eliminazione dell'ostacolo dato dalla sussistenza di un contratto efficace.

A sostegno della tesi negativa:
- (arg. letterale) il testo dell'art. 121 cpa dispone che il giudice che annulla l'aggiudicazione definitiva dichiara l'inefficacia del contratto, senza menzionare la necessità di domanda di parte
- (opportunistico) necessità di evitare che la stazione appaltante resti esposta ad una doppia remunerazione per le stesse prestazioni, in forma di corrispettivo verso l'aggiudicatario illegittimo e risarcimento del ricorrente che non abbia chiesto la caducazione del contratto
- (dogmatico) coerenza di tale intervento ufficioso con il potere giudiziale di rilevazione d'ufficio della nullità del contratto, categoria in cui sarebbe da sussumersi l'inefficacia di cui trattasi

La dottrina preferibile e la giurisprudenza prevalente ritengono invece necessaria una domanda di parte, superando gli argomenti negativi:
- l'art. 121 cpa fa riferimento alla contestualità delle pronunce di annullamento e declaratoria di inefficacia, in un'ottica di simultaneus processus, non già pone una deroga al principio della domanda e al modello della giurisdizione soggettiva (deroga che richiederebbe una formulazione esplicita)
- il rischio di doppia remunerazione non può determinare la prevalenza dell'interesse della PA in un processo di parti imperniato sul principio dispositivo (Plen 4 e 5/2015). Esso può essere scongiurato con il potere di autotutela della stazione appaltante; inoltre l'omessa proposizione della domanda di inefficacia e subentro va considerata per la riduzione del risarcimento ex art. 124 c. 2 cpa e 1227 cc
- sul piano dogmatico, non convince la qualificazione del contratto a valle come nullo: mancherebbero i presupposti dell'obbligatorietà della rilevazione e della originarietà dell'inefficacia. Più convincente la tesi della risoluzione giudiziale di tipo elastico e costitutivo.

### Tutela risarcitoria (124 cpa)
La norma prevede due diverse tipologie di risarcimento:
1. Quello in forma specifica, che transita per la declaratoria di inefficacia del contratto in precedenza stipulato dalla PA con altro e diverso soggetto, prevede il subentro del ricorrente nel rapporto negoziale (il privato ottiene così direttamente il bene della vita cui aspirava). Il rsarcimento in forma specifica presuppone la declaratoria di inefficacia del contratto, che condiziona la possibilità di conseguire l'aggiudicazione e il subentro nel contratto. Il comportamento della parte che non abbia formulato domanda di conseguimento dell'aggiudicazione o non si sia resa disponibile a subentrare nel contratto è valutato dal giudice alla stregua del concorso colposo del creditore 124 c. 2 (1227 cc)
2. Per equivalente, del danno subito e provato: è un ==rimedio residuale e sussidiario==, operante nelle ipotesi in cui non sia possibile conseguire l'aggiudicazione. In ragione della natura compensativa della tutela per equivalente e del suo carattere subordinato, si può qualificare il rimedio come una ==reintegrazione per equivalente==, un'alternativa valoristica alla tutela specifica non percorribile, più che un rimedio risarcitorio in senso tecnico. Ne è conferma il mancato riferimento all'elemento soggettivo, nonché all'ingiustizia del danno di cui all'art. 2043 e 30 cpa.
	- ai sensi del c. 2, la condotta processuale della parte che senza motivo non abbia proposto domanda volta alla dichiarazione di inefficacia del contratto o al subentro nello stesso è valutata ex art. 1227 cc. Se la domanda di subentro va proposta nello stesso giudizio di annullamento, viene in sostanza introdotta un'autonomia temperata (o doppia pregiudizialità mascherata) della tutela risarcitoria: la favorevole delibazione della domanda risarcitoria sarà significativamente ostacolata dalla mancata proposizione della domanda di annullamento della gara abbinata a quella di aggiudicazione della medesima con connessa stipulazione del contratto
	- Con riferimento al danno tout court, il pregiudizio calcolabile e liquidabile corrisponde al danno da mancata aggiudicazione (o da lesione della chance di aggiudicazione).
		- per parte della giurisprudenza, poiché non è provabile nel suo preciso ammontare, il danno va quantificato dal giudice in via equitativa ex 1226 cc (in misura pari all'utile presuntivamente qualificato nella misura standard del 10% del prezzo posto a base di gara)
		- in senso opposto, altra giurisprudenza, sulla base della dizione "danno subito e provato" richiede la prova rigorosa dell'ammontare effettivo dell'utile che sarebbe stato conseguito in caso di aggiudicazione del contratto. Viceversa, sono costantemente stati esclusi dalla giurisprudenza i danni da spese e costidi partecipazione alla gara, dal momento che sarebbero comunque stati sostenuti dal ricorrente anche in caso di aggiudicazione
		- ==Ad. Plen. 2/2017== ha statuito che in caso di mancata aggiudicazione il risarcimento del danno conseguente al lucro cessante si identifica nell'==interesse positivo==, ricomprendente sia il mancato profitto (che l'impresa avrebbe ricavato dall'appalto) che il danno curriculare, ove dimostri che avrebbe arricchito il curriculum e l'immagine professionale. Spetta in ogni caso all'impresa danneggiata offrire la prova rigorosa dell'utile che avrebbe in concreto conseguito, poiché nell'azione di responsabilità per danni il principio dispositivo opera con pienezza e non è temperato dal metodo acquisitivo proprio dell'azione di annullamento (art. 64 c. 1 e 3 cpa) e la valutazione equitativa (art. 1226 cc) è ammessa solo in ipotesi di impossibilità o estrema difficoltà di quantificazione del danno

La norma sulla tutela risarcitoria, che omette ogni riferimento alla colpa e dà la stura ad una tecnica reintegratoria più che risarcitoria va letta in coerenza con l'orientamento della ==CGUE== (Sez III sent. 2010 in C-314/09 Stadt Graz), secondo cui ==il giudice deve riconoscere al ricorrente d'ufficio e senza necessità di prova dell'elemento soggettivo il risarcimento del danno subito e provato==
La Corte giunge a tale conclusione in ragione della natura del risarcimento per equivalente contemplato dalla normativa comunitaria e recepito dall'art. 124 cpa: ==esso non costituisce uno strumento risarcitorio in senso stretto, ma una misura sostitutiva della tutela specifica==. Non si tratta di una domanda risarcitoria tout court, ma dell'accoglimento della stessa domanda di esatto adempimento avente ad oggetto l'aggiudicazione del contratto, con la mera sostituzione del bene della vita in senso specifico con il suo surrogato economico. Si può parlare di una ==tutela reintegratoria per equivalente==, che, al pari di quella in kind (o in re) di cui rappresenta un surrogato valoristico, non abbisogna dell'elemento soggettivo. Di qui i corollari della non necessità dell'elemento psicologico e di una nuova domanda.

L'orientamento prevalente della giurisprudenza amministrativa ha letto in tali conclusioni della CG l'affermazione della natura ==oggettiva== della responsabilità della PA in materia di appalti; restano fermi gli altri elementi minimi ed essenziali per la configurazione di un illecito: dovranno essere pertanto sempre presenti tanto l'antigiuridicità della condotta (cioè l'illegittimità provvedimentale) quanto il rapporto di causalità tra questa e il danno lamentato.
Ciò è quanto affermato dall'Ad. Plen 2/2017 con riferimento alla responsabilità della stazione appaltante per impossibilità di esecuzione dell'appalto. Nell'occasione, il Supremo consesso ha anche affermato che la responsabilità delineata dall'art. 112 c. 3 cpa (ottemperanza per risarcimento da impossibilità di esecuzione in forma specifica del giudicato) è di tipo oggettivo.

Va detto che parte della giurisprudenza ha accolto una lettura diversa del dictum comunitario: la responsabilità continua a mantenere natura colposa, ma la sua prova è presunta iuris et de iure dall'illegittimità del provvedimento. Appare evidente che fondare la responsabilità dell'amministrazione sulla sola dimostrazione dell'illegittimità provvedimentale, escludendo prova contraria, significa di fatto sovvertire il modello di responsabilità delineato dalla sent. 500/1999 come responsabilità colposa, per affermare invece un modello di responsabilità soggettiva fondata sulla presunzione di colpa.
Questo orientamento è stato mitigato da parte della giurisprudenza che ha ritenuto operare una presunzione iuris tantum, per cui la PA può fornire prova contraria.

Ci si è chiesti, poi, se quanto affermato dalla CGUE valga solo per la materia degli appalti pubblici, o sia estensibile in generale alla responsabilità civile della PA.
Taluni hanno sostenuto che il principio contenuto nella sentenza CGUE 2010 non può che avere portata generale: non sarebbe facile giustificare una tutela risarcitoria dell'interesse legittimo la cui intensità e i cui presupposti mutino in funizone del tipo di disposizione violata e di materia cui essa si rivolge.
La giurisprudenza nazionale (C St. VI 285/206) è di contrario avviso, ritenendo che il principio della responsabilità oggettiva della PA enunciata dal giudice comunitario si riferisca esclusivamente al settore degli appalti pubblici. In questo settore (particolarmente rilevante per l'incidenza sul corretto funzionamento del mercato e della concorrenza), oltre alle logiche di effettività di tutela, quello che la CGUE chiama risarcimento è in realtù una reintegrazione "per equivalente": si tratta di un'azione di esatto adempimento o reintegrazione e non già di una domanda risarcitoria, di qui l'impossibilità di applicare le medesime coordinate ermeneutiche alle domande risarcitorie in senso stretto.


## Responsabilità precontrattuale può sussistere anche prima dell'aggiudicazione
L'Ad Plen 5/2018 ha fatto chiarezza sui presupposti e limiti della responsabilità precontrattuale della PA negli appalti pubblici.
Secondo l'Adunanza Plenaria, la responsabilità precontrattuale dell'amministrazione - che appartiene alla giurisdizione esclusiva sia nel caso di responsabilità precontrattuale pura da comportamento che spuria da provvedimento - si può configurare anche nei momenti precedenti all'aggiudicazione definitiva e, inoltre, sia prima che dopo la pubblicazione del bando.
La pronuncia si inserisce nel dibattito giurisprudenziale vertente sul momento procedurale in cui può nascere la responsabilità contrattuale dell'amministrazione.
L'ordinanza di rimessione aveva prospettato un'interpretazione restrittiva della responsabilità precontrattuale: si riteneva che prima dell'aggiudicazione definitiva non vi fossero delle "trattative", e non si fosse nella fase di "formazione del contratto", con la conseguenza che sarebbero mancati i presupposti per l'applicabilità del 1337 cc. Di responsabilità precontrattuale della PA avrebbe potuto parlarsi solo dopo l'aggiudicazione definitiva (solo da questo momento potrebbe dirsi instaurata una trattativa e ritenersi quindi sussistente un ragionevole affidamento dell'impresa privata in ordine alla conclusione del contratto)
In via subordinata, l'ordinanza di rimessione sosteneva che, anche a voler ammettere l'esistenza di "trattative" prima dell'aggiudicazione, esse vi sarebbero soltanto nella fase precedente la pubblicazione del bando di gara che, sul piano civilistico, corrisponde ad una proposta contrattuale in incertam personam. Non vi sarebbero invece "trattative" nella fase pubblicistica compresa tra pubblicazione del bando di gara e aggiudicazione, non essendo volta tale fase alla determinazione degli elementi del futuro contratto (già fissati con il bando di gara)

L'Ad Plen 5/2018 aderisce invece alla tesi maggioritaria secondo cui la responsabilità precontrattuale sarebbe configurabile anche nella fase che precede la scelta del contraente e, quindi, prima e a prescindere dall'aggiudicazione.
L'Ad. Plen. amplia l'ambito di applicazione della responsabilità precontrattuale alla fase precedente il provvedimento di aggiudicazione sul presupposto che non è dirimente l'esistenza di "trattative". La responsabilità precontrattuale rinviene la sua funzione nella protezione della libertà di autodeterminazione negoziale da altrui interferenze illecite frutto di condotte scorrette. D qui la necessità di dare all'art. 1337 cc un'interpretazione teleologica o funzionale che, andando oltre la lettura della legge, consenta di prescindere dall'esistenza di una "trattativa" in senso tecnico-giuridico. Sulla scorta di una tale lettura evolutiva dell'art. 1337 cc la pronuncia nega che, prima dell'aggiudicazione definitiva, siano i soli comportamenti successivi alla pubblicazione del bando ad essere rilevanti. Tale limitazione del campo di applicazione della responsabilità precontrattuale è priva di ogni fondamento normativo e contrasta con l'atipicità dell'illecito civile, che delinea una condotta a forma libera causalmente orientata. Ne consegue che, secondo l'Adunanza Plenaria, la responsabilità precontrattuale può sussistere in presenza di ==comportamenti scorretti tenuti durante tutto l'iter della procedura di evidenza pubblica, anche prima della pubblicazione del bando==
Secondo l'Adunanza Plenaria è erroneo ritenere che la responsabilità precontrattuale dipenda "dall'esistenza di una formale trattativa"; il dovere di correttezza e buona. fede rappresenta una manifestazione del generale ==dovere di solidarietà sociale che trova il suo principale fondamento nell'art. 2 Cost. ==, dovere che nel disegno costituzionale è strumentale alla libertà di autodeterminazione negoziale, senza subire interferenze illecite dotate di caratteri di slealtà e scorrettezza. Tale dovere di correttezza deve ritenersi operante non solo nella fase delle trattative, ma in ogni caso in cui ==venga in rilievo una situazione "relazionale" qualificata, capace di generare ragionevoli affidamenti==

