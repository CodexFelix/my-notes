Rimedio accordato a chi vi ha interesse per contestare, innanzi all'AG, i provvedimenti non definitivi dell'autorità inferiore che assuma viziati per ragioni di legittimità o merito.

Si distinguono due tipi di ricorsi gerarchici
- Proprio: quando tra l'autorità che ha emanato l'atto e quella decidente viene in rilievo un ==vero e proprio rapporto gerarchico== (di subordinazione). Tale rapporto sussiste solo tra organi individuali; è soltanto esterno (non rileva la gerarchia interna nell'ambito di un medesimo organo) e intercorre solo tra organi appartenenti allo stesso ramo di Amministrazione. E' un rimedio generale: ammesso anche in assenza di un'espressa previsione normativa, purché vi sia un'amministrazione con struttura gerarchizzata. E' ammesso solo in unico grado, in esito alla sua definizione si produce in ogni caso la definitività dell'atto amministrativo, anche se il ricorso è stato proposto ad autorità rispetto alla quale sussistono ulteriori organi sovraordinati
- ==Improprio==: quando tra l'organo che ha adottato l'atto e quello a cui si ricorre ==manca un rapporto di gerarchia== e il potere di decidere deriva da un'==espressa disposizione di legge==. Ha pertanto carattere ==eccezionale==, risultando ammesso ==nei casi tassativi previsti dalla legge== e caratterizzandosi per una procedura variabile di caso in caso. Solo in mancanza di una normativa specifica si applica analogicamente la disciplina del DPR 1199/1971.

### Rapporto gerarchico: questioni controverse
- Con la ==privatizzazione del pubblico impiego== si è posta in discussione l'ammissibilità di ricorso gerarchico avverso provvedimenti emessi dalla PA in veste di datore di lavoro. Il principio di netta separazione tra politica e amministrazione ha limitato a casi sostanzialmente residuali l'utilizzo dei poteri gestionali precedentemente assegnati ai titolari dei dicasteri. Ciò ha comportato che la relazione tra Ministri (e più in generale organi di indirizzo politico nelle Amministrazioni non statali) e dirigenti pubblici si configuri intermini di direzione e non più di gerarchia. 
	- ==I dubbi== interpretativi in ordine all'incidenza del nuovo assetto organizzativo dei rapporti tra Ministro e dirigenti sulla proponibilità dei ricorsi amministrativi ==sono stati risolti dal Dlgs 80/1998, recepito dal Dlgs 165/2001== (TUPI).Tale corpus normativo ha sancito la ==definitiva scomparsa del potere ministeriale di decisione dei ricorsi gerarchici== propri avverso gli atti dirigenziali e il contemporaneo trasferimento ai dirigenti preposti agli uffici di livello generale nei confronti degli atti adottati dai dirigenti di livello inferiore.
	- ==Qualche perplessità ha suscitato== invece il poter ministeriale di annullamento per motivi di legittimità mantenuto dall'==art. 14 c. 3 Dlgs 165/2001==: non potendosi trattare di potere di annullamento in sede gerarchica, taluni hanno ricodnotto tale previsione al generale potere di autoannullamento, ritenendo che il Legislatore avrebbe così rimarcato la permanenza del potere di autotutela. Di diverso avviso è stato, invece, il Consiglio di Stato (Ad. gen. 9/1999) per il quale la norma lascia residuare in capo al ==Ministro il potere di annullare, in sede di eterotutela, gli atti dei dirigenti per motivi di legittimità==. Il Supremo Consesso perviene a tale conclusione sottolineando l'incongruenza della tesi che ritiene tale disposizione riferita all'autoannullamento, nel contesto dell'articolo volto tutto a disciplinare i poteri del ministro a cospetto degli atti dirigenziali. Del resto l'annullamento dell'atto amministrativo è, tra i poteri in passato riservati al Ministro, il meno pericoloso per l'autonomia dell'ambito gestionale proprio dei dirigenti: a differenza della revoca, della riforma e della decisione su ricorso gerarchico, infatti, nel caso di annullamento è escluso il sindacato di merito e quindi la possibilità di valutazione ex novo in ordine alla correttezza ed all'opportunità dell'atto adottato dal dirigente.
	- Si è posto l'ulteriore problema della caducazione del potere ministeriale di decisione dei ricorsi gerarchici impropri previsti dalle diverse discipline di settore. ==L'Ad. Plen. 8/1999 ha confermato la persistente esperibilità dei gravami giustiziali in argomento==: i giudici di Palazzo Spada ==hanno escluso che i ricorsi gerarchici impropri siano stati completamente travolti dalla disciplina generale del dlgs 80/1998==, sottolineando come il carattere di specialità delle norme che li prevedono prevalga sulla riconosciuta definitività degli atti dirigenziali di carattere apicale e, dall'altro, come l'eliminazione del vecchio ricorso improprio depotenzierebbe gli strumenti di tutela di cui il cittadino può valersi in materie per le quali di norma i profili di merito, non conoscibili in sede giurisdizionale, hanno grande peso.

### La non definitività dell'atto impugnato
Requisito necessario per esperire il ricorso gerarchico, oltre alla gerarchia esterna, è la ==non definitività dell'atto== impugnato
Oltre che a seguito dell'esperimento del ricorso gerarchico, l'atto può essere ==definitivo== - e quindi non più impugnabile in sede gerarchica (ma solo giurisdizionale o straordinaria) - ==per natura== (autorità che non hanno superiori gerarchici, come gli organi collegiali che per definizione sfuggono a relazioni gerarchiche e i dirigenti apicali) e ==per legge== (definitività esplicita: in tal caso è direttamente la legge ad attribuire il carattere di definitività ad un atto, sancendone l'l'esclusione della possibilità di ricorsi gerarchici o la proponibilità immediata del ricorso straordinario)
Esistono anche casi di ==definitività implicita==, per cui il carattere definitivo dell'atto si desume dall'attribuzione per legge all'autorità inferiore di una competenza esclusiva.

- IL problema si è posto per il caso di istruzioni, direttive e ordini impartiti dall'organo superiore (che quindi si è già pronunciato in ordine all'atto che verrebbe a giudicare in sede di ricorso gerarchico)
	- si ammette il ricorso gerarchico tutte le volte in cui le direttive siano poco dettagliate e non puntuali; nel caso in cui le direttive siano particolarmente precise o addirittura vincolanti, si esclude la possibilità di ricorso gerarchico che si atteggerebbe come una sorta di inutile bis in idem
	- del pari esclusa la impugnabilità in via gerarchica per quegli atti sottoposti all'approvazione dell'organo superiroe, per cui l'autorità sovraordinata si è già espressa in modo compiuto in sede di controllo
	- più articolata la questione della delega. Nel caso di delega di firma (in cui la titolarità e l'esercizio del potere restano in capo al delegante e il delegato appone solo materialmente la sottoscrizione) si ritiene esclusa la possibilità di ricorso gerarchico. ==Si ritiene invece si possa proporre ricorso gerarchico in caso di delega vera e propria== (così Cons. St. Parere 1999, per tre ordini di ragioni: la delega determina una devoluzione temporanea dell'esercizio del potere per uno o più atti che sono imputati e seguono il regime degli atti del delegato, compresa la sottoponibilità al controllo dell'organo gerarchico superiore; se la delega non toglie il potere di riesaminare d'ufficio gli atti emessi dal funzionario delegato, a maggior ragione tale potere dovrebbe essere salvaguardato quando il suo esercizio venga eccitato da istanza di parte; infine la soluzione contraria comporterebbe un'inammissibile compromissione dell'esperibilità del ricorso gerarchico che, quale rimedio a garanzia delle posizioni del cittadino, specie per vizi di merito, non può essere eliminato se non mediante speciale previsione legislativa

### Rapporti tra ricorso gerarchico e tutela giurisdizionale
Il ricorso gerarchico avverso atti non definitivi costituisce ormai rimedio solo facoltativo ai fini dell'accesso alla tutela giurisdizionale innanzi al GA, consentita ormai a prescindere dalla definitività dell'atto. E' stato così superato l'orientamento previgente che ammetteva la tutela giurisdizionale solo per gli atti definitivi, principio ritenuto incompatibile con le coordinate costituzionali in punto di diritto alla tutela giurisdizionale.
Assumono allora carattere eccezionale e recessivo le ipotesi residue di ricorso amministrativo obbligatorio, come in tema di sanzioni militari (1366 del dlgs 66/2010 alla luce della sent. C. St. IV 880/2018)

Oltre alla facoltatività, l'altro principio generale che regola i rapporti tra tutela giurisdizionale e gerarchica è quella della ==prevalenza della tutela giurisdizionale su quella amministrativa==: ciò per le caratteristiche peculuiari dell'istituto giustiziale che, sebbene garantisca tutela più snella, è comuque ==privo delle garanzie tipiche degli istituti processuali==:
- il ricorso giurisdizionale può essere proposto anche in pendenza del ricorso gerarchico e prima della sua definizione. Il ricorso giurisdizionale non presuppone più la proposizione e neanche la definizione preventiva del riscorso gerarchico. Poiché è da escludere la contemporanea pendenza del procedimetno del ricorso gerarchico e del giudizio innanzi al GA, ==la proposizione del ricorso giurisdizionale rende improcedibile il ricorso amministrativo precedentemente proposto== (esso si intende rinunciato)
- ==la successiva proposizione del ricorso gerarchico non comporta invece rinuncia al precedente ricorso giurisdizionale==: in tal caso prevale il ricorso giurisdizionale, anche se proposto prima di quello gerarchico.==L'art. 84 cpa== consente che il giudice possa desumere la rinuncia dall'intervento di fatti o atti univoci dopo la proposizione del ricorso (tra cui tuttavia ==non rientra== il ricorso amministrativo). Sarà invece il ricorso gerarchico ad essere inammissibile, a meno che non si rinunci al ricorso giurisdizionale già proposto.
- ==prevalenza anche nel caso in cui a proporre ricorso giurisdizionale sia altro soggetto c.d. cointeressato==, diverso da quello che ha presentato ricorso gerarchico, quest'ultimo ricorso sarà inammissibile se proposto dopo quello giurisdizionale altrui o improcedibile se già  pendente
- Il ricorso gerarchico proposto per vizi di merito può essere contemporaneamente pendente con uno giurisdizionale proposto per motivi di legittimità (in modo da assicurare piena tutela anche nel merito al ricorrente), anche se l'esito di uno dei due ricorsi può precludere la pronuncia sull'altro.
- Anche nei casi in cui il ricorso gerarchico sia proposto a tutela di diritti soggettivi, la tutela giurisdizionale innanzi al GO prevale rispetto a quella esperita in sede amministrativa. 
- In alcuni casi, la tutela giurisdizionale è subordinata alla previa proposizione del ricorso gerarchico: si parla di ==giurisdizione condizionata==. Normalmente in tali casi il ricorso gerarchico è previsto a pena di inammissibilità dell'azione (ciò vale per i ricorsi in materia tributaria o doganale o di professioni liberali o per l'iscrizioni in albi/registri e per il risarcimento dei danni cagionati dal servizio postale). La Corte costituzionale, modificando il proprio precedente indirizzo, ha considerato con sempre maggiore severità le disposizioni che condizionano l'ammissibilità della tutela giurisdizionale al previo esperimento di un ricorso amministrativo, fino a ritenerla incompatibile con l'art. 24 Cost. (C. Cost. 406/1993) o, in alcuni casi, astrattamente ammissibile solo quando, però, risulti giustificata da superiori finalità di giustizia o da esigenze di carattere generale (C. Cost. 113/1997)

### La decisione sul ricorso gerarchico
Il contenuto della decisione può essere ==di rito== o ==di merito== (Art. 5 Dpr 1199/71)

- Le decisioni di rito sono quelle che dichiarano l'inammissibilità o improponibilità del ricorso (quest'ultima, in caso di mancata regolarizzazione del ricorso nel termine fissato dall'autorità amministrativa)
- Le decisioni di merito possono essere di ==rigetto== oppure di ==accoglimento== del ricorso; a sua volta l'accoglimento può comportare l'annullamento o la riforma del provvedimento impugnato
	- Secondo alcuni Autori le decisioni di riforma sarebbero ipotizzabili solo nei ricorsi gerarchici per motivi di merito. In realtà la legge non definisce i limiti del potere di riforma dell'atto nel caso di ricorsi gerarchici. L'art. 5 fissa solo un limite per le ipotesi di incompetenza, stabilendo che in tal caso l'autorità che ha emesso la decisione di annullamento è tenuta a restituire gli atti all'autorità ritenuta competente.
	- In genere si ritiene che una ==decisione di riforma==, espressione di un carattere rinnovatorio del ricorso gerarchico, sia ammessa a ==2 condizioni==: che vi sia una previa richiesta del ricorrente (altrimenti vi sarebbe vizio di ultrapetizione e l'autorità adita eserciterebbe impropriamente funzioni di amministrazione attiva) e che l'autorità adita abbia il potere di provvedere sulla pratica (condizione fisiologica nel ricorso gerarchico proprio; eccezionale in quello improprio)
	- Per quanto riguarda la decisione di rigetto, l'organo gerarchicamente sovraordinato può anche integrare la motivazione del provvedimento impugnato e quindi confermarne il contenuto sulla base di un percorso argomentativo in parte differente rispetto a quello posto a base dell'atto originario. Ciò in quanto l'organo che decide il ricorso gerarchico è titolare della medesima competenza dell'organo subordinato e, nell'esercizio della stessa, ha anche titolo a rivalutare interamente la fattispecie concreta (TAR Bologna I 2015)
	- La decisione di accoglimento del ricorso amministrativo, al pari di quella giurisdizionale, ha ==portata erga omnes== ove produca la caducazione di atti inscindibili e, ==in caso di annullamento con rinvio, presenta carattere preclusivo e conformativo==. Ciò comporta che l'autorità di primo grado, nell'adottare il nuovo provvedimento, non solo deve evitare di incorrere negli stessi vizi per cui l'atto è stato annullato, ma deve anche attenersi alle indicazioni contenute nella decisione.
	- Nonostante l'indiscusso carattere vincolante della decisione nei confronti dell'Amministrazione di primo grado, ==il rimedio dell'ottemperanza è comunque precluso==: la decisione, infatti, è pur sempre un atto amministrativo e non una pronuncia giurisdizionale, pertanto insuscettibile di passare in giudicato (presupposto necessario per l'ottemperanza). L'unico rimedio azionabile è l'impugnazione dell'atto irrispettoso della decisione (o del silenzio) davanti al GA, in quanto l'atto ex se inficiato dal vizio di eccesso di potere per violazione di un provvedimento vincolante. Solo dopo la sentenza di annullamento di detto atto sarà possibile ricorrere al rimedio dell'ottemperanza.

### Impugnazione della decisione sul ricorso gerarchico
La decisione sul ricorso gerarchico può essere impugnata da parte del ricorrente gerarchico o di altri soggetti innanzi la GA o contestata innanzi a quello ordinario, a seconda della posizione soggettiva di cui si lamenta la lesione (interesse legittimo o diritto soggettivo)
==Si esclude pacificamente la legittimazione== a impugnare la decisione di accoglimento del ricorso da parte ==dell'autorità che ha adottato il provvedimento base, in virtù del carattere vincolante della decisione nei suoi confronti==
Nel giudizio davanti al GO la decisione del ricorso, costituente un mero provvedimento amministrativo pur se con funzione giustiziale, sarà conosciuta solo incidenter tantum ai fini della sua disapplicazione nell'ambito di un giudizio avente ad oggetto la pretesa sostanziale fatta valere dal privato. La decisione su ricorso gerarchico in quanto espressione di funzione giustiziale, non produce mai l'affievolimento del diritto soggettivo fatto valere con il ricorso. Pertanto, in caso di ricorso gerarchico proposto a tutela di diritti soggettivi, l'azione giurisidzionale conseguente va proposta dinanzi al giudice competente alla cognizione di quel diritto.

Per converso, in caso di giurisdizione del GA, il giudizio ha carattere tradizionalmente impugnatorio, a meno che non venga in rilievo la giurisdizione esclusiva estesa ai diritti soggettivi.
==Nel caso di giurisdizione del GA si discute== però ==se==, a fronte del rigetto del ricorso gerarchico, ==il provvedimento da impugnare sia la decisione giustiziale sul ricorso amministrativo o il provvedimento dell'autorità di primo grado impugnato in sede gerarchica==. Sul punto si sono sviluppate varie tesi e rilevanti sono le conseguenze sul versante procedurale, soprattutto in ordine all'individuazione dell'Amministrazione cui notificare il ricorso:
- in base alla ==tesi dell'assorbimento== (TAR Lazio I-ter 9385/2017 e SU 16039/2010) ==la decisione definitiva sostituisce, assorbendolo, il provvedimento impugnato==; ne deriva che il ricorso può essere proposto solo nei confronti di questa decisione, manifestazione conclusiva della volontà amministrativa. Passivamente legittimato è pertanto l'organo che ha emesso la decisione e non quello che ha adottato il provvedimento impugnato, al più legittimato ad intervenire ad opponendum. Tuttavia, affermatosi il principio di facoltatività del ricorso gerarchico, è difficile sostenere che dopo la definizione del ricorso gerarchico il provvedimento originariamente gravato sia tamquam non esset
- E' stata elaborata la ==tesi dell'accessione==, in base alla quale in caso di rigetto del ricorso, la decisione "accede" al provvedimento impugnato, rendendolo definitivo; tale decisione non ha dunque nuova capacità lesiva rispetto al provvedimento sottostante, che rimane il vero oggetto del ricorso innanzi al GA. Ciò che cambia è il concetto di atto definitivo: tale non è la decisione sul ricorso, ma il provvedimento di base a seguito della conferma data dalla reiezione del ricorso gerarchico. Questa prospettiva impone che ==vada evocato il giudizio solo l'organo che ha emanato il provvedimento base impugnato==. Diverso è anche il modo di intendere la funzione dell'autorità decidente: essa assume un ruolo più simile all'autorità giurisdizionale, atteso che non si fa portatrice dell'interesse particolare, la cui gestione rimane di pertinenza dell'autorità che ha emanato il provvedimento di base. Tale soluzione, convincente su molteplici punti di vista, ==presenta nondimeno l'inconveniente di rendere insindacabile== (sia in sede giurisdizionale che di ricorso straordinario) ==la decisione del ricorso gerarchico==, con conseguenze rilevanti ==soprattutto in caso di vizi che attengono esclusivamente alla decisione, come nei casi di motivazione carente o violazione del principio del contraddittorio== e, più in generale, di regole procedurali. A fronte di queste considerazioni, la dottrina ritiene che al privato debba essere lasciata salva la facoltà di scegliere se impugnare la decisione o il provvedimento sottostante, a seconda che l'interesse sotteso sia quello di ottenere una nuova decisione gerarchica in ordine al provvedimento sottostante (per essere ad es.quella precedente inficiata da vizi di natura procedurale) o sia quello di impugnare il provvedimento di base (con conseguente legittimazione passiva dell'autorità che ha emanato il provvedimento o di quella decidente)
- ==Tesi dell'autonomia==, che si distingue dalle precedenti per il diverso modo di intendere il rapporto tra provvedimento base e decisione del ricorso: sono due provvedimenti distinti, con dignità ed esistenza autonoma, esplicazione di poteri diversi, uno di amministrazione attiva, l'altro giustiziale. ==In sede giurisdizionale (o straordinaria) ciò che bisogna impugnare è la decisione del ricorso gerarchico== sia per profili formali procedurali che sostanziali afferenti alla fondatezza del ricorso gerarchico. ==L'eventuale accoglimento del gravame non travolge anche il provvedimento base==: ne discende che, in caso di accoglimento del ricorso giurisdizionale, permane la necessità di una nuova pronuncia dell'autorità decidente in ordine al ricorso gerarchico. La tesi si distingue da quelal dell'assorbimento per la sopravvivenza del provvedimento base, mentre da quella dell'accessione per l'esclusione della possibilità di un sindacato diretto da parte del giudice sul provvedimento base.
- ==Teoria mista== (affermatasi prima in dottrina poi in parte della giurisprudenza): il ricorso giurisdizionale deve investire sia la decisione del ricorso gerarchico che il provvedimento di primo grado, con la conseguenza che il ricorso dovrebbe essere notificato ad entrambe le autorità

### Motivi di ricorso giurisdizionale dopo la decisione gerarchica
Due orientamenti:
- giurisprudenza diffusa (C. St. III 2286/2018; C. St. VI 3299/2015) sostiene l'==inammissibilità della deduzione in sede giurisdizionale di motivi diversi rispetto a quelli proposti con il ricorso amministrativo==: ==diversamente opinando==, si sostiene, ==si fornirebbe al privato un comodo espediente per eludere il termine di decadenza di 60 gg== per impugnare il provvedimento base. Infatti, dopo l'introduzione della facoltatività del ricorso amministrativo, l'ammissione di nuovi motivi permetterebbe al ricorrente che ha scelto di intraprendere la strada del ricorso amministrativo di proporre in sede giurisdizionale, dopo anche diversi anni, motivi che avrebbe dovuto e potuto proporre entro gli ordinari termini di decadenza. E' evidente, peraltro, che anche secondo tale tesi è possibile proporre in sede giurisdizionale motivi nuovi, che attengono a profili propri della decisione ed estranei al provvedimento di base (es. vizi procedurali o relativi alla motivazione, forma e competenza)
- ==La tesi contraria reputa possibile la deduzione di motivi diversi da quelli proposti con il ricorso amministrativo==. A sostegno dell'assunto si sottolinea come proprio la reciproca autonomia dei due ricorsi - a seguito dell'avvento del principio di facoltatività di quello amministrativo - debba necessariamente condurre alla possibilità di dedurre motivi nuovi in sede di ricorso giurisdizionale. Ciò soprattutto se in sede di ricorso amministrativo si sono spiegati solo motivi di merito non prospettabili in sede giurisdizionale.

### Effetti dell'accoglimento del ricorso giurisdizionale
Tesi dell'assorbimento, dell'autonomia o quella mista, nella misura in cui ammettono solo o anche la proposizione del ricorso avverso il provvedimento giustiziale.
Secondo dette teorie, il GA deve annullare con rinvio all'autorità che ha adottato la decisione in ipotesi di ritenuta fondatezza di vizi di natura esclusivamente formale. In tal caso, pertanto, al giudice sarebbe precluso passare all'esame dei successivi vizi sostanziali, tanto sull'assunto che l'errore in cui è incorsa l'autorità incidente abbia in sostanza precluso la possibilità di un sindacato completo sulla situazione sostanziale.
Diversamente, in caso di accoglimento per motivi sostanziali, se i motivi del ricorso riguardano la legittimità del provvedimento base, il sindacato giurisdizionale potrebbe estendersi alla fondatezza del ricorso gerarchico e comportare l'annullamento del provvedimento impugnato in sede gerarchica. Ne deriva che in tale seconda ipotesi, gli ulteriori provvedimenti spetteranno non all'autorità che ha deciso il ricorso gerarchico ma a quella che ha adottato il provvedimento di base.

In ossequio alla teoria dell'accessione, altra giurisprudenza reputa invece sempre possibile il sindacato diretto da parte del GA sul provvedimento di base, a prescindere dal tipo di vizio dedotto in ricorso. In tale ottica, l'unica possibilità di una nuova decisione da parte dell'autorità che si è occupata della questione in sede gerarchica si configura in relazione all'area dei vizi di merito: precludere la possibilità di un riesame del provvedimento dal punto di vista dei vizi di merito si risolverebbe, infatti, in un inaccettabile vulnus del diritto ad un'adeguata tutela giurisdizionale.

### Silenzio sul ricorso amministrativo e la successiva tutela giurisdizionale
Caso di decorso infruttuoso del termine di 90 giorni entro il quale (ex art. 6 DPR 1199/1971) il ricorso gerarchico deve essere deciso e effetti della decisione che intervenga in un torno di tempo successivo allo spirare di detto termine (provvedimento sopravvenuto).

==Prima del Dpr 1199/1971== e della L. TAR,==la giurisprudenza riteneva che==, nonostante la scadenza del termine previsto per la decisione, la pendenza del ricorso giurisdizionale e il rigetto conseguentemente formatosi, ==la PA potesse ugualmente decidere il ricorso==. Il provvedimento esplicito di accoglimento sopravvenuto comportava la cessazione della materia del contendere; il provvedimento esplicito sopravvenuto di rigetto onerava il ricorrente alla proposizione di ricorso giurisdizionale nei termini di legge.

==Dopo le innovazioni del 1971==, ==la giurisprudenza prevalente==, formatasi a seguito della sent. Ad. Plen. 4/1978, ==ha ritenuto che== la PA, ==decorso il termine dei 90 giorni== e maturata per conseguenza una vera e propira decisione tacita di rigettto, ==non possa più decidere il ricorso gerarchico==, anche in mancanza di un ricorso giurisdizionale o straordinario, avendo ormai ==consumato il proprio potere==
Sulla sorte del provvedimento decisorio del ricorso gerarchico intervenuto dopo i 90 giorni, la sentenza ha affermato che in questo caso il silenzio equivale a decisione di rigetto, cosicché il suddetto provvedimento è invalido per violazione del principio del ne bis in idem ed impugnabile per tardività, ma non inesistente o inefficace.
Tale decisione ha poi distinto: 
- la decisione tardiva di rigetto che deve considerarsi meramente confermativa del rigetto tacito. Non è pertanto autonomamente impugnabile, ma possono proporsi motivi aggiunti all'eventuale ricorso giurisdizionale o straordinario
- la decisione tardiva di accoglimento, che comporta la revocadi quella tacita di rigetto. Pertanto, se non vi sono controinteressati, vi sarà cessazione della materia del contendere. Se viceversa vi sono controinteressati, questi potranno esperire, nell'ordinario termine di decadenza, il rimedio giurisdizionale contro la nuova decisione viziata per tardività.

==Secondo diverso orientamento giurisprudenziale== (C. St. I 386/2011) ==la PA conserva il potere di decidere il ricorso gerarchico nonostante il decorso dei 90 gg== e l'eventuale proposizione di ricorso giurisdizionale o straordinario. Difatti, ==il decorso del termine legale non concreta alcun provvedimento tacito, ma costituisce presupposto processuale== che consente al privato di ricorrere in via giurisdizionale o straordinaria. Detta conclusione è avvalorata dall'==art. 6 DPR 1199/1971== nella parte in cui ==prevede l'esperibilità del ricorso giurisdizionale== o straordinario ==non già avverso il provvedimento tacito di rigetto, bensì avverso il provvedimento originario==, già impugnato. Di conseguenza, stante la mancata formazione di alcun provvedimento tacito di rigetto, il provvedimento sopravvenuto è da ritenersi perfettamente valido e quindi non impugnabile per violazione del ne bis in idem o tardività.
Alla base di tale conclusione milita anche la necessità di garantire al ricorrente una tutela nel merito: difatti se il ricorso gerarchico fosse esperito per vizi di merito, la qualificazione del silenzio dell'autorità adita come provvedimento tacito di rigetto onererebbe il ricorrente a esperire i rimedi del ricorso giursdizionale o straoridnario ne itermini di decadenza, privandolo della tutela di merito. Per contro, la qualificazione del silenzio come mero presupposto processuale consente al ricorrente di attendere, eventualmente attivando la provedura del silenzio-rifiuto, la decisione sul merito dell'autorità investita del ricorso gerarchico.

In definitiva, il ricorrente in sede gerarchica, una volta decorsi i 90 giorni può percorrere due strade (C. St. I 1472/2017):
- esperire il ricorso giurisdizionale o straordinario avverso il provvedimento base, nei 60 e nei 120 gg successivi. La decisione esplicita di rigetto che intervenga in pendenza di giudizio o di ricorso straordinario, violativa del dovere dell'Amministrazione di dichiarare l'improcedibilità del ricorso gerarchico in pendenza di ricorso giurisdizionale, poiché costituisce atto ad effetto confermativo non già della decisione tacita di rigetto, bensì del provvedimento originario, non onera il ricorrente di una autonoma impugnativa, ma consente la proposizione di motivi aggiunti al ricorso giurisdizionale o straordinario. Il provvedimento tardivo di accoglimento produce invece cessazione della materia del contendere in mancanza di controinteressati o legittima gli stessi alla proposizione del ricorso giurisdizionale o straordinario nei termini di decadenza ordinaria. Ove, addirittura, la decisione gerarchica intervenga dopo la formazione del giudicato sul ricorso giurisdizionale, si applicherà la regola generale della prevalenza del giudicato sulla decisione amministrativa.
- La seconda strada percorribile è quella di attendere l'adozione del rpovvedimento tardivo decisorio del ricorso gerarchico e, in caso di ulteriore inerzia della PA, attivare a tal fine la procedura del silenzio-rifiuto. (artt. 31 e 117 cpa, che non sono applicabili nell'ipotesi in cui l'interessato, decorso infruttuosamente il termine di 90 gg, impugni direttamente il provvedimento base). 