[[Provvedimento amministrativo]]
[[Motivazione del provvedimento amministrativo]]
[[Singoli tipi di provvedimenti amministrativi]]
[[Invalidità del provvedimento amministrativo]]
[[Inesistenza dell'atto amministrativo]]
[[Nullità del provvedimento amministrativo]]
[[Annullabilità del provvedimento amministrativo]]
[[Vizi non invalidanti]]
[[Vizi di merito del provvedimento amministrativo - l'inopportunità]]
[[Autotutela amministrativa]]
[[Annullamento in autotutela]]
[[Revoca in autotutela]]
[[Autotutela atipica]]
[[Riesame con esito conservativo]]
[[Pillole diritto amministrativo punitivo]]

### Riserva amministrativa
Non c'è una norma che riservi alla PA l'esercizio del potere amministrativo; il principio della separazione dei poteri non è declinato sotto questo pdv in modo rigido; è possibile una disgiunzione tra l'amministrazione in senso oggettivo e amministrazione in senso soggettivo. 
Ciò comporta la possibilità che i provvedimenti siano emanati da soggetti che non sono PA, nel rispetto di limiti e garanzie atte ad evitare abusi.
- Sono ammesse leggi-provvedimento: C. Cost. con la sent. 186/2022, che ha dichiarato incostituzionalità del d.l. 50/2017, che aveva riservato un contributo a fondo perduto di 8 milioni in favore del Teatro Eliseo in occasione del centenario. La legge provvedimento, pur se astrattamente ammissibile, deve essere sottoposta ad un test (strict scrutiny) di ragionevolezza e proporzionalità, che nel caso di specie non è stato superato data l'esorbitanza del contributo nell'an e nel quantum (sproporzione rispetto ad altri contributi erogati in favore di altri soggetti), con lesione della concorrenza ex 41 Cost. in ragione del vantaggio attribuito in favore di un operatore a danno di altri
- Sono ammesse sentenze provvedimento: casi di giurisdizione di merito (134 cpa), in particolare nel giudizio di ottemperanza; giurisdizione che consente al giudice di sostituirsi alla PA anche nell'adozione di provvedimenti di carattere schiettamente discrezionale (122 cpa in materia di contratti)

Vale anche l'inverso: è possibile che la PA eserciti poteri non amministrativi (si pensi ai Regolamenti, fonti secondarie, decreti legge e decreti legislativi, tutti atti sostanzilamente normativi ma formalmente e soggettivamente amministrativi)

### I singoli tipi di provvedimenti amministrativi


### PRIME PILLOLE SUL PROVVEDIMENTO AMMINISTRATIVO
Nozione, struttura e caratteri del provvedimento amministrativo:
1) ==il provvedimento==, per Giannini (le Lezioni del 1950), ==si distingue dall’atto amministrativo in senso stretto== (o mero o semplice) in virtù dei parametri della procedimentalizzazione e della funzionalizzazione che ne fanno una determinazione volitiva e autoritativa che, in attuazione dei fini stabiliti dalla legge, produce effetti esterni modificativi della sfera giuridica dei destinatari, passibile di attuazione coattiva (esecutorietà) nei casi di legge;
2) per via di questi connotati il provvedimento, diversamente dall’atto amministrativo “in senso stretto”, è caratterizzato dalla ==volontà contenutistica e dai principi di nominatività e tipicità==; esso, inoltre-sempre diversamente dagli atti di giudizio, scienza e desiderio- può sortire in via costitutiva effetti lesivi e degradatori, e, quindi, è passibile di impugnazione davanti al giudice amministrativo;
3) il provvedimento si distingue, a questa stregua, ==dall’atto endo-procedimentale== (che non produce effetti esterni autonomi); ==dall’atto paritetico== (privo di spessore pubblicistico e autoritativo); ==dall’atto meramente dichiarativo== (che, diversamente dagli accertamenti costitutivi, non modifica la realtà esterna, ma riconosce un effetto già sortito: vedi Cons. Stato sez. V, 215/2021 sul caso Davigo; Plen. 17/18 del 2021 sugli atti ricognitivi della legge provvedimento in tema di proroga delle concessioni demaniali; Tar Lazio III, 1527/2022 sui contributi straordinari a carico degli extraprofitti ex art. 37 DL 21/2022) e ==dall’atto politico== (libero nel fine ai sensi dell’articolo 7 comma 1 del codice del processo amministrativo);
4) il provvedimento ==si distingue poi dal negozio giuridico perché persegue fini esterni imposti dalla legge==; quindi, può essere (anche latamente) discrezionale, ma è sempre funzionale e teleologicamente vincolato, mai libero o autonomo;
5) il superamento della teoria negoziale implica una ricostruzione autonomistica degli ==elementi essenziali del provvedimento== agli effetti di cui all’articolo 21 septies della legge 241: secondo la teoria prevalente sono tali il soggetto (art. 7, comma 2, cpa), il contenuto (in senso regolamentare), l’oggetto (il termine passivo dell’atto), la volontà (in senso funzionale, oggettivo e attizio, non libero, psicologico e soggettivo) e la forma (sempre necessaria come esternazione della dichiarazione, a prescindere dal dibattito sull’ operatività, nell’ “administrative law” del principio della libertà delle forme o di quello opposto della solennità formale); si discute se sia elemento essenziale la funzione (probabilmente no perché il vizio funzionale produce annullabilità per eccesso di potere), mentre di sicuro è solo un requisito di legittimità la motivazione (vedi Plen. 7/2017 sulla motivazione nelle prove d’esame; il vizio motivazionale estrinseco è da ritenersi formale ai fini dell’articolo 21 octies, comma 2; e della sanabilità ex art. 21 nonies)
6) un particolare cenno meritano, infine, il provvedimento consensuale, espressione plastica del tramonto del dogma dell’unilateralità brutale del potere; il provvedimento partorito dalla conferenza di servizi decisoria, formalmente unico ma sostanzialmente plurimo e complesso (un fascio di determinazioni volitive, tra loro separabili e isolabili); e il “provvedimento punitivo”, espressione del cosiddetto diritto amministrativo convenzionalmente penalistico, assoggettato delle garanzie di cui agli artt. 6 e 7 Cedu.


### PILLOLE SULL’INVALIDITÀ DEL PROVVEDIMENTO AMMINISTRATIVO:
1) il principio di legalità sostanziale forte, infarcendo di vincoli giuridici puntuali l’azione amministrativa, ==dilata notevolmente la sfera dell’invalidità amministrativa rispetto a quella privatistica==, in ragione della presenza di regole imperative, positive, funzionali, comportamentali, formali, organizzative e sovranazionali;
2) la pervasività della categoria dell’invalidità trova una prima compensazione nella previsione di ==termini decadenziali== per garantire la certezza dei rapporti di diritto pubblico (con l’eccezione dell’azione di accertamento atipica che non conosce decadenza perché non destabilizza; dell’azione di condanna pubblicistica che è sempre accessoria ad altra azione principale; e dell’actio iudicati, sottoposta a prescrizione decennale ex art. 114, comma 1, c.p.a.: Plenaria n. 24/2020);
3) una seconda compensazione è data dal ==carattere eccezionale e residuale della figura della nullità a fronte dell’annullabilità== virtuale che si staglia quale ipotesi generale;
4) una terza compensazione deriva dall’ avvento, in virtù dell’art. ==21 octies, comma 2==, della legge 241, di una ==nozione sostanziale di invalidità==, che recide l’identificazione tra illegittimità e annullabilità, annettendo effetto invalidante ai soli vizi influenti sul risultato effettivo e, quindi, sulla giustizia concreta dell’azione amministrativa; si struttura in modo innovativo il concetto di invalidità, escludendo la sanzione effettuale ove il vizio genetico non sia funzionalmente caratterizzato; viene così coniata la cd. figura dell’atto meramente illegittimo, a cavallo tra invalidità e mera irregolarità, connotato da una violazione secondaria della norma e dei relativi interessi, tutelabile in via solo risarcitoria (vedi poi Plen. 8/2023 sull’articolo 34, comma 2, cpa);
	1) detta regola, frutto della ==nozione sostanziale di interesse legittimo== come pretesa al bene della vita e dalla conseguente tensione del ==giudizio amministrativo verso il rapporto==, esprime un principio generale estensibile ad altre patologie (nullità), e ad altri rimedi (autotutela, disapplicazione) oltre che ad altri vizi (anche sostanziali: articolo 34, comma 3, c.p.a.);
	2) La norma del 21-octies c. 2 è sostanziale e non processuale. Il regime applicabile all'atto non annullabile (resta illegittimo pur se non è annullabile e non va condivisa la tesi per cui l'atto diventa meramente irregolare, tesi per cui non sono ammissibili non solo le tutele costitutive ma pure quelle risarcitorie)
5) la centralità del bene della vita nella struttura dell’interesse legittimo, dell’invalidità e del processo, implica anche, come quarta compensazione, ==l’elasticità degli effetti temporali dell’annullamento== (e la connessa possibilità del “==prospective overruling==”), che, sia in sede giurisdizionale che in ambito amministrativo, devono essere distillati nella misura capace di conciliare la piena tutela dell’interesse del ricorrente con la necessità di evitare inutili sacrifici degli interessi antagonisti (vedi, da ultimo, sulla graduazione degli effetti temporali delle sentenze amministrative, Ad Plen. n. 17 e 18/2021 sulle concessioni demaniali);
6) una quinta compensazione si incentra sulla ==lettura riduttiva dei casi di effetto caducante nell’invalidità derivata==: detto esito eliminatorio automatico scatta solo in caso di nesso di presupposizione intimo o forte, vale a dire nei casi eccezionali in cui gli effetti del provvedimento presupposto a monte sono fatti costitutivi del potere esercitato con l’atto a valle, in guisa da dar luogo a una presupposizione stringente in ragione della quale l’esistenza e la validità del primo atto sono condizioni indispensabili affinché l’altro possa legittimamente esistere e produrre i propri effetti (vedi Cons. Stato, sezione III, n. 6922/2020, che mette in rilievo il profilo strutturale e funzionale del legame che avvince, come l’edera di Nilla Pizzi, due atti inerenti a un unico rapporto amministrativo, e, quindi allo stesso bene della vita);
7) una sesta e ultima compensazione viene dalle più recenti acquisizioni pretorie in tema di ==principio di conservazione==, con particolare riguardo alla ==convalida in corso di giudizio e alla nullità parziale== (vedi Plen. 22/2020 in tema di bandi di gara).
Insomma, per una fatale legge di compensazione, l’invalidità amministrativa perde sul terreno concreto gli enormi spazi di cui gode in astratto.


### PILLOLE SULL’AUTOTUTELA AMMINISTRATIVA:
1) l’autotutela amministrativa nel tempo ha cambiato pelle, trasformandosi da privilegio autoritativo di un Re Sole ignaro della separazione dei poteri e pronto a farsi giustizia da sé a colpi di cappa e spada (potere immanente, permanente, illimitato e latamente discrezionale), a modello di potere attribuito dalla legge attento alle garanzie dello Stato di diritto, alla legalità sostanziale, alla democrazia, alle regole e ai diritti: non più generale e capricciosa facoltà di ripensamento, ma potere “para-giurisdizionale” attento alla tutela dei diritti e coerente con un rapporto amministrativo calibrato “a latere civis”;
2) nevralgico, in questa corsa verso il nuovo, è il principio europeo del ==legittimo affidamento== che ha imposto al “public power” limiti sostanziali, regole procedimentali, vincoli motivazionali, meccanismi compensativi e frontiere temporali;
	1) il potere di annullamento di provvedimenti solo favorevoli (l’annullamento è qui esclusivamente dannoso) conosce allora limiti nel senso della riduzione o consumazione del potere (==termine ragionevole, termine rigido, effetti temporalmente variabili, affidamento==, principio convenzionale che considera contrario agli articoli 6 Cedu e 1 del primo protocollo addizionale un esercizio del potere in forma progressiva che annienti la portata di una decisione che aveva riconosciuto un credito basato sul provvedimento poi annullato: Corte Edu sez. I. 5/10/2007 caso Mazzeo/Italia); stipulazione di un contratto o intervento di un accordo pubblicistico;
	2) la discrezionalità del potere di ==annullamento di provvedimenti sfavorevoli== (qui l’annullamento è vantaggioso e si avvicina a quello giurisdizionale sul piano della necessità dell’adozione di una pronuncia coerente con la domanda: si pensi ai provvedimenti a doppio effetto) conosce limiti speculari, sul diverso versante della ==trasformazione della discrezionalità in doverosità== (e, quindi, del potere in dovere o in potere con aspetti di doverosità). Si codificano, in giurisprudenza, casi di doverosità procedimentale (cd. “dovere di risposta”, ossia obbligo di esame dell’istanza ai fini del silenzio-rifiuto negli “altri casi previsti dalla legge” ex art. 31 c.p.a, come nelle ipotesi di sollecitazione qualificata presentata da soggetto titolare di una posizione differenziata legittimante, in materia di scia ex articolo 19, comma 6 ter, legge 241 e conferenza di servizi ex articolo 14 quater, comma 2, della legge 241; provvedimenti inibitori, repressivi e sanzionatori); e casi di doverosità decisoria ("autotutela doverosa"), come nel caso di aiuti di Stato (Tar Sicilia, I, n. 875/2021), di parere vincolante dell’Autorità della Concorrenza o dell’ Anac (artt. 21 bis legge 287/1990 e 211, comma 1 bis, cod contr pubblici) o di “riduzione a zero” della discrezionalità per insopportabilità del mantenimento dell’atto palesemente illegittimo, se non illecito perché contrario a buona fede, equità e giustizia sostanziale (TRGA 305/2009, che richiama la “reduzierung auf nul” di cui all’articolo 48 della legge tedesca sul procedimento WWFC tedesco: così Corte Giust. 19 settembre 2006, in cause 392 e 422/2004);
3) l’“analogia iuris” implica anche l’estensione delle regole fondamentali di garanzia alle forme di autotutela decisoria che si abbattano su legittimi affidamenti di cui ricorrano gli elementi oggettivo, soggettivo e cronologico;
4) ne deriva che il limite cronologico del termine ragionevole va esteso anche all’autotutela avente a oggetto un atto nullo favorevole, visto che, nella logica europea attenta al divieto del “venire contra factum proprium”, il rapporto amministrativo va traguardato non “a latere principis” ma “a latere civis”: non importano allora nobili discettazioni sull’ombelico del mondo come le distinzioni tra effetti di fatto e di diritto o tra autotutela costitutiva e dichiarativa, stagliandosi all’orizzonte il dato centrale di un privato “sorpreso” in una situazione di affidamento legittimo.


### PILLOLE SULLA RESPONSABILITÀ DA ESERCIZIO ILLEGITTIMO DEL POTERE PUBBLICISTICO:
1) l’accoglimento del modello aquiliano (proprio del danno da potere pubblico: Plen. 7,19,20 e 21 del 2021) implica un’indagine sintetico- comparativa su condotte, stati soggettivi e interessi, che, senza isterilirsi sull’esistenza del provvedimento illegittimo in quanto tale e in omaggio al principio di scissone (o non interferenza) tra regole sull’atto e regole sul comportamento, valuti il comportamento complessivo della P.A. onde verificare se, in chiave di comparazione con la condotta del privato, esso dia vita a un fatto illecito produttivo di danno ingiusto;
2) occorre, quindi, integrare il provvedimento nella fattispecie complessiva, alla luce dei comportamenti precedenti, concomitanti e susseguenti, per rispondere, in forza dell’analisi sintetico-comparativa imposta dal l’articolo 2043, alla domanda fatidica: “Chi è più giusto che paghi?”;
3) anche se il provvedimento non è illegittimo o è favorevole ed “ex se” non dannoso, è più giusto che paghi la P.A. se ha tenuto una condotta complessivamente illecita idonea a far nascere nel privato beneficiario l’incolpevole e dannosa convinzione circa la spettanza dell’attribuzione (di qui il danno da comportamento lesivo dell’affidamento affermato da Cass 8236/2920 e 615/2021, pur se con corollari sbagliati sul piano della giurisdizione; e da Cons. Stato, Plenaria 5/2018, in tema di responsabilità precontrattuale; Plen. 19/2021; Tar Sicilia, sez. I, 875/2021 e Tar Sardegna, sez. II, 191/2021);
4) anche se il provvedimento è’ illegittimo, non c’è danno da lesione interesse pretensivo per provvedimento mancato se non si dimostra la spettanza del bene della vita; è più giusto che paghi il privato in caso di lesione di un interesse oppositivo volto alla conservazione di un bene acquisito “contra ius”, non essendo ingiusto il danno da lesione di “interesse oppositivo illegittimo” (si pensi all’illegittima demolizione di un immobile abusivo frutto di reato);
5) il danno può, infine, non essere ingiusto o essere ridotto ai sensi dei due commi dell’art.1227 cc, se l’illegittimità’ del provvedimento è’ stata provocata o concausata dal comportamento scorretto del privato che abbia dolosamente o colposamente indotto in errore l’agente pubblico con informazione false o reticenti, e, più in generale, con condotte scorrette e negligenti.