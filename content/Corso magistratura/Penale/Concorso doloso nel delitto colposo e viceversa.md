Sul punto si sono contrapposti due orientamenti in dottrina (ed in giurisprudenza):
1. Tesi dell'unicità del titolo di reato (medesimo reato), non si consente una differenziazione del titolo soggettivo. La fattispecie plurisoggettiva eventuale non potrebbe che essere punita nella forma dolosa (110) o nel caso di cui al 113 colposa - dato che l'elemento soggettivo contraddistingue il reato già sul piano della tipicità.
2. Tesi della fattispecie eventuale plurisoggettiva differenziata, che ammette il concorso con elemento soggettivo diverso:
	- l'art. 112 n. 4 prevede un aggravante per chi abbia partecipato con persone minori o non imputabili: la non imputabilità confermerebbe la diversità di elemento soggettivo, che in questa ipotesi addirittura difetta
	- 116 cp: concorso anomalo, consente di punire concorrenti che non abbiano voluto la commissione del reato diverso da quello programmato. Fattispecie interpretata in giurisprudenza richiedendo quantomeno la prevedibilità in concreto (colpa) del diverso reato  - sì da dimostrare l'ammissibilità di diverso elemento soggettivo nei singoli compartecipi
	- 48 cp: punisce l'ingannatore, ma in caso di colpa dell'ingannato risponderà pure il deceptus, il primo con dolo il secondo per colpa
	- approfittamento doloso dell'altrui errore: anche in questa ipotesi l'autore materiale versa in errore, mentre il concorrente non determina l'errore ma si limita ad approfittarne per indurlo a commettere un reato (es. avvelenamento di acque colposo commesso da chi versi in errore in merito alle caratteristiche di un fluido, che ritiene innocuo, ed invece è velenoso; allorché il terzo, consapevole della natura venefica, approfitti di tale errore e convinca il possessore della sostanza a disfarsene versandola in un pozzo di uno stabile ed uccidendo i proprietari che vi abitano, l'autore materiale potrà essere ritenuto responsabile del fatto per colpa - mentre il terzo ha invece agito con dolo limitandosi tuttavia a determinare l'autore materiale a commettere il fatto). In questo caso non potrebbe operare l'art. 48, in quanto il terzo non determina l'errore ma approfitta di un errore preesistente. Anche l’istigazione, in quanto consistente in un impulso psicologico, non potrebbe infatti essere punita come condotta autonoma dolosa, essendo di per sé priva di tipicità originaria, potrebbe invece acquisire rilevanza penale come partecipazione dolosa (atipica) a un fatto colposo. L'unico strumento normativo per ascrivere al terzo la responsabilità per il fatto da lui stesso determinato è il concorso di persone nel reato, nella forma del concorso morale (salvo rievocare la figura della reità mediata, che non trova cittadinanza nel nostro ordinamento). Ragioni di coerenza sistematica depongono in tal senso, prevalendo su quelle a favore del dogma della necessaria unicità del titolo di responsabilità, che porterebbero, invece, a negare il concorso in questione. È prima di tutto l’art. 112 c.p. a orientare a favore della tesi del concorso, poiché se in tale articolo  si riconosce la rilevanza concorsuale dell’istigazione dolosa a un fatto incolpevole realizzato da un terzo, a fortiori si deve ammettere l’istigazione se sussiste una compartecipazione dolosa a un fatto già di per sé colposo Con la conseguenza dell’operatività dell’art. 110 c.p. nella sua funzione tipica di incriminazione, a patto che si riconosca la convivenza di due diversi titoli di reato, uno concorsuale e l’altro monosoggettivo. E peraltro – è utile precisare – sotto il profilo dell’elemento psicologico del partecipe doloso, l’oggetto del dolo comprende in toto la condotta colposa dell’altro concorrente, che rimane ignaro di essere “strumentalizzato” a scopo delittuoso.

### Concorso colposo nell'altrui delitto doloso
- Tesi contraria si basa sull'arrt. 42 c. 2 che richiede per la responsabilità a titolo di colpa la previsione espressa in legge; tanto avviene solo per la cooperazione colposa ex 113 cp; inoltre verrebbe meno il requisito dell'"unicità del reato"
	-  In assenza di una esplicita base normativa che preveda la cooperazione colposa nell’altrui delitto doloso, secondo l’intenzione del legislatore non basterebbero a legittimare tale forma concorsuale argomenti di ordine logico o sistematico, pena la violazione del divieto di interpretazione analogica in malam partem
- Dove il legislatore ha voluto incriminare casi di concorso colposo in delitto doloso – si aggiunge a fortiori – ha previsto infatti fattispecie incriminatrici ad hoc di agevolazione colposa
- sarebbe assente l’elemento psicologico caratterizzante ogni forma di concorso e di cooperazione, dato appunto dalla consapevolezza di interagire con altri
	- entrambi gli ostacoli sono stati superati da Cass. 35084/2004 in una ipotesi speciale di concorso di persone in una contravvenzione: la natura contravvenzionale comporta, infatti, l'indifferenza dell'elemento soggettivo (dolo/colpa), così superando il problema della espressa previsione e, al contempo, consentendo di qualificare come unico il reato in cui risponde ciascun concorrente

Di recente la questione è stata oggetto di attenzione anche con riferimento a ipotesi delittuose - specie in casi di norma cautelare che mira a prevenire il compimento di reati da parte di un terzo:
##### Tesi favorevole
- Cass. 10795/2008: erronea terapia prescritta da uno psichiatra al proprio paziente che aggredisce un infermiere. La soluzione della Corte è che il 42 c. 2, unitamente all'art. 113 cp consente di ammettere il concorso colposo nel delitto doloso in quanto "la compartecipazione è stata espressamente prevista nel solo caso di delitto colposo perché, ==nel caso di reato doloso, non ci si trova in presenza di un atteggiamento soggettivo strutturalmente diverso, ma di una costruzione che prevede un elemento ulteriore==, potrebbe dirsi in aggiunta, rispetto a quelli previsti per il fatto colposo (cioé l'aver previsto e voluto l'evento). Insomma il dolo è qualcosa di più, non di diverso rispetto alla colpa - =="non c'è dolo senza colpa"==
	- il concorso nel reato doloso ricomprende quindi strutturalmente anche la forma colposa.
	- la sentenza precisa che la partecipazione può riguardare solo un reato previsto anche nella forma colposa e che occorre verificare se =="la regola cautelare inosservata era diretta ad evitare la condotta delittuosa del terzo==". Questa specifica fa entrare in contraddizione la soluzione della Cassazione: se il dolo ricomprende la colpa, perché richiedere un elemento ulteriore consistente nella violazione della norma cautelare?
	- Inoltre, affermando il concorso, non vi sarebbe il requisito della consapevolezza del medico di concorrere in un reato che al momento in cui si verifica la violazione cautelare non è sttao ancora commesso.
	- La soluzione della Cassazione potrebbe pure essere risolta mediante la responsabilità mono-soggettiva del reato - ascrivendo direttamente al medico colpevole la responsabilità per le lesioni.
- Tesi favorevole ribadita nel 2015:
	- è assimilabile al concorso cd unilaterale di persone: la condotta criminosa è realizzata sul piano materiale da una sola persona, ignara della compartecipazione altrui, che tuttavia ne agevola l'esecuzione. Quest'ultimo, autore di un contributo agevolatore, risponde ndel reato in forma concorsuale. L'istituto non è stato ritenuto in contrasto con il dato letterale "medesimo fatto".
	- nel caso di concorso colposo, la condotta colposa del concorrente assume valenza causale rispetto alla commissione del reato doloso (l'autore materiale ne risponderà in forma mono-soggettiva a titolo di dolo, mentre il determinatore risponderà per la diversa fattispecie pluri-soggettiva eventuale, ma a titolo di colpa). Il "medesimo reato" non viene meno, dato che il fatto sanzionato nella sua componente materiale è il medesimo, e muta solo l'elemento soggettivo.
	- il requisito di consapevolezza di concorrere nell'altrui reato doloso, pur non essendo attuale nel momento in cui viene violata la norma cautelare, è tuttavia riscontrabile in forma potenziale come previsione o prevedibilità della commissione del reato.
	- inoltre non è inutile la configurabilità del concorso, stante la possibilità di ascrivere la responsabilità a titolo monosoggettivo: il legislatore detta disposizioni speciali in materia di concorso (circostanze ecc.) che non potrebbero trovare applicazione se non si qualificasse come concorso nel reato.

### Recente tesi contraria: è contrasto nella giurisprudenza di legittimità
Cass. 7032/2019 ha ritenuto che non sia ammissibile il concorso a titolo soggettivo diverso:
- mentre è ammissibile il concorso doloso nell'altrui reato colposo, ben più problematico è il concorso colposo nel reato doloso altrui.
- la colpa è elemento soggettivo a carattere eccezionale (42 cp)
- l'istituto è privo di base legale: l'art. 113 cp è norma eccezionale ed estenderla al concorso colposo in reato doloso implicherebbe un'analogia in malam partem. L'art. 113 parla poi, già nella rubrica, di cooperazione nel delitto colposo - quindi di fattispecie che in forma plurisoggettiva integra la colpa.
- l'art. 110 cp e il 113 usano le espressioni medesimo reato e stesso delitto, che evocano l'identità del reato ascritto a ciascun concorrente; identità che viene meno dato che la colpa e il dolo postulano istituti strutturalmente autonomi e differenti già sul piano oggettivo
- non può certamente dirsi che il comportamento colposo del medico e quello doloso dell'omicida deliberato convergano consapevolmente verso il conseguimento di un comune traguardo
- il concorso colposo nel delitto doloso rischierebbe di richiedere due requisiti logicamente incompatibili: la colpa derivante dalla violazione di una regola cautelare e la contestuale rappresentazione della condotta del terzo, con l'erronea convinzione al contempo che quest'ultimo non versi in dolo
- ==appare più corretta, dunque, la configurabilità di due fattispecie mono-soggettive, una colposa e l'altra dolosa, mediante l'intersecarsi di condotte causali indipendenti disciplinate ai sensi dell'art. 41 cp== (cause autonome ed indipendenti non integranti un concorso di persone nel medesimo reato)

Nonostante il contrasto con la precedente giurisprudenza decennale, la Cassazione (sez. IV) non ha ritenuto di sollevare questione alle SU


#### Unicità del reato e concorso di persone: alle Sezioni Unite la questione controversa se il medesimo fatto storico possa essere qualificato ai sensi dell'art. 73, comma 1 o 4, d.P.R. 309/90, nei confronti di alcuni concorrenti e ai sensi dell'art.73, comma 5, nei confronti di altri.

**_CORTE DI CASSAZIONE, III SEZIONE, ORDINANZA 26 MAGGIO 2022, N. 20563_**
>La questione della possibile differenziazione dei titoli di responsabilità tra concorrenti a fronte di un medesimo fatto di reato realizzato plurisoggettivamente è tornata di attualità a seguito di una recente ordinanza di rimessione alle Sezioni unite, in relazione, in particolare, ai reati in materia di detenzione traffico di sostanze stupefacenti (art. 73, D.P.R. n. 309/1990). La questione controversa affonda le proprie radici nella ricostruzione dogmatica dell’istituto del concorso eventuale di persone nel reato e si riferisce alla natura, unitaria o differenziata, del fatto realizzato plurisoggettivamente, specie nel caso in cui gli apporti concorsuali siano ex se apprezzabili come autonomi reati. A favore della soluzione pluralistica milita non solo il principio di colpevolezza, come secondo aspetto della legalità penale, ma anche ragioni sistematiche riconducibili a ipotesi legalmente previste di concorso di persone con coefficiente soggettivo eterogeneo. 

I fatti di causa vedono l’imputato arrestato in flagranza del reato di  spaccio di sostanze stupefacenti del tipo hashish; le successive operazioni di perquisizione domiciliare portavano al rinvenimento di un pezzo di hashish del peso di 70 gr circa. Emergeva, altresì, un'intensa rete di contatti tra l’imputato e un altro imputato, nella veste di fornitore del primo delle varie partite di stupefacente che poi, attraverso l'aiuto di altri due soggetti, provvedeva a spacciare a numerosi acquirenti.

Due le tesi sul tappeto. 
1. Secondo un primo orientamento, dall’interpretazione sistematica delle regole sulla compartecipazione criminosa si desume «la tendenziale necessità della parificazione della responsabilità dei concorrenti, attesa l’unicità del reato in cui concorrono». 
	- Gli articoli 116 e 117 c.p. confermerebbero tale impostazione, dato che essi sono funzionali a garantire l’omogeneità del titolo di responsabilità anche dove «sussistano elementi di differenziazione delle specifiche posizioni»
	- Facendo proprio il «dogma» dell’unicità del reato concorsuale predicato dalla dottrina tradizionale, parte della giurisprudenza punta, dunque, l’attenzione sugli elementi costitutivi del reato di cui all’art. 73 comma 5, concludendo che la configurabilità di tale fattispecie «non può né dipendere da peculiarità soggettive di uno dei concorrenti né configurarsi in modo frammentario rispetto soltanto ad uno di essi»
	- Con le pronunce espressive di questo orientamento, la Corte di Cassazione ha precisato che non è consentita una diversa qualificazione giuridica del medesimo fatto storico sul mero presupposto che, in relazione a taluni correi, il singolo episodio si iscriva in un programma criminoso di stampo associativo come reato-fine. In questo senso, sono state richiamate le sentenze della Quarta Sezione, nn.  30233 del 2021 e 34413 del 2019.
2. Ad opposte conclusioni perviene un altro orientamento della suprema Corte, laddove afferma che il medesimo fatto storico di spaccio, anche se contestato in regime di concorso di persone nel reato, si presta ad essere qualificato diversamente per ciascun correo, quando, alla luce di una valutazione globale, le condotte di ogni compartecipe, esprimendo un grado variabile di disvalore oggettivo e soggettivo, ==rimangano apprezzabili in termini differenziali sotto il profilo della qualificazione giuridica==. 
	- In tal caso, quella dell’art. 110 non sarebbe una funzione di incriminazione, ma essenzialmente di disciplina del fenomeno concorsuale, limitandosi a rendere applicabile ai concorrenti il regime delle circostanze del concorso e quello dell’estensione delle cause di giustificazione, essendo le condotte di alcuni compartecipi già di per sé tipiche, perché costituenti il reato autonomo di cui all’art. 73 comma 5. 
	- Secondo tale prospettazione, che rende indipendente il disvalore della condotta del singolo correo rispetto a quello delle condotte altrui, in particolare di quella di cui al comma 5 dell’art. 73, sarebbe lo stesso comma 5 a richiedere «una valutazione complessiva degli elementi della fattispecie concreta, selezionati in relazione a tutti gli indici sintomatici previsti dalla disposizione». Fra questi, specialmente «i mezzi, le modalità e le circostanze dell’azione» costituirebbero elementi di fattispecie che, in quanto da non considerare esclusivamente oggettivi – come la qualità o la quantità di stupefacente – potrebbero atteggiarsi diversamente per ciascun concorrente nel reato, incidendo così in maniera variabile sull’offesa tipica.
	- Altre pronunce della Suprema corte, ancora a favore della differenziazione dei titoli di reato tra concorrenti, privilegiano invece argomentazioni squisitamente dogmatiche, affermando che «dalla combinazione delle norme di parte speciale con quelle sul concorso di persone nel reato discendono tante fattispecie plurisoggettive differenziate quanti sono i concorrenti». Conseguentemente, pur avendo in comune il medesimo sostrato materiale, i concorrenti possono distinguersi per il diverso atteggiarsi dell’elemento soggettivo o per «taluni aspetti esteriori, inerenti soltanto alla condotta dell’uno o dell’altro concorrente»
	- Si tratta dell’orientamento cui ha dato seguito la sentenza impugnata nel caso di specie, nella quale i giudici di merito hanno rilevato che il ruolo organizzativo di alcuni ricorrenti avrebbe assunto indubbiamente, avuto riguardo al parametro normativo del comma quinto dell'art. 73 (che impone al giudice di tener conto dei "_mezzi, la modalità o le circostanze dell'azione ovvero per la qualità e quantità delle sostanze_"), un maggior disvalore penale rispetto alla condotta di altri correi separatamente giudicati (cui è stata riconosciuta l'ipotesi lieve).
	- Per completezza, quanto all’applicabilità dell’art. 73, comma 5, d.P.R. 309 del 1990, la sentenza rescindente ha inoltre ricordato che: i diversi elementi contemplati dalla citata disposizione costituiscono soltanto dei dati indicativi della lieve entità del fatto da valutare unitariamente alla luce del prudente apprezzamento del giudice ed alla luce dell'insegnamento contenuto nella sentenza delle Sezioni Unite della Suprema Corte n. 35737 del 24 giugno 2010; la questione circa l'applicabilità o meno della norma non può essere risolta in astratto, stabilendo incompatibilità in via di principio, ma deve trovare soluzione caso per caso, con una valutazione che di volta in volta tenga conto di tutte le specifiche e concrete circostanze, a meno che uno degli indici previsti dalla legge risulti negativamente assorbente, talché ogni altra considerazione resti priva di incidenza sul giudizio (Cass. pen., sez. III, 29 aprile 2015, n. 23945); la reiterazione nel tempo di una pluralità di condotte di cessione di droga, pur non precludendo automaticamente al giudice di ravvisare il fatto di lieve entità, entra in considerazione nella valutazione di tutti i parametri dettati dall'art. 73, comma 5, d.P.R. n. 309/1990.

### IN ATTESA DELLE SEZIONI UNITE, IMPORTANTE PRESA DI POSIZIONE DELLA CASSAZIONE A FAVORE DELL’AMMISSIBILITA’ DI UN CONCORSO DI PERSONE CON TITOLI DI REATO DIFFERENZIATI
###### **Cass. penale, Sez. II,  15 novembre 2023, n. 46097**
La possibilità di una differente qualificazione giuridica dei concorrenti nel medesimo fatto, frutto del presente giudizio di annullamento, non deve sorprendere essendo fattispecie già oggetto di approfondita analisi da parte della giurisprudenza e, soprattutto, della dottrina.
- Tale ricostruzione trova conferma nel **tenore dell’art. 117 c.p.,** disposizione diretta ad omogeneizzare, nel senso di un potenziale aggravamento, la posizione dei concorrenti nel reato, che ==non fissa una generale equiparazione fra le posizioni dei concorrenti in caso di mutamento del titolo del reato per taluno di loro, ma limita l’equiparazione al caso in cui il mutamento del reato sia determinato dalle condizioni o dalle qualità personali del colpevole, o dai rapporti fra il colpevole e l’offeso==. Al di fuori di tali casi, dunque, deve ritenersi che l’equiparazione in questione non operi e che i concorrenti nello stesso fatto possano risponderne a diverso titolo. 
- Analoga **funzione aggravatrice è svolta dall’art. 116 c.p.**, che non a caso, in relazione al reato diverso da quello voluto da taluno dei concorrenti, pur prevedendo per tutti lo stesso trattamento, ==stabilisce una diminuzione di pena per chi abbia voluto il reato meno grave==. 
Dunque, le due disposizioni appena citate risultano escludere, in linea generale, che l’istituto del concorso di persone nel reato possa dare luogo ad una “mitigazione” della responsabilità penale, e rendono ragionevole, in caso di loro inapplicabilità, correlare il titolo della stessa, per ciascun agente, al fatto al medesimo riferibile oggettivamente e soggettivamente.

In dottrina il tema viene ampiamente sviluppato ed approfondito sotto il profilo del **principio costituzionale della responsabilità personale** che troverebbe deroghe non consentite nelle affermazioni del concorso nel medesimo reato da parte di tutti i soggetti concorrenti indipendentemente dalle posizioni soggettive di ciascuno di essi; ad essere fortemente criticato è l’assioma dell’equivalenza causale del contributo di tutti i concorrenti ritenuta espressione “letteralmente antitetica ai principi di tipicità e di responsabilità personale, atteso che essa, anzichè attribuire rilievo alle loro peculiarità tipiche, tende appunto a livellare i contributi di tutti i correi, senza darsi pena di ritagliare in capo a ciascuno un rimprovero autenticamente appropriato e personale…..”; e sempre in termini critici lo stesso autore ha aggiunto che l’adesione alla teoria della fattispecie plurisoggettiva eventuale e dell’equivalenza degli apporti causali di più soggetti determina:” la conseguenza di ritenere integrato il contributo punibile in presenza di qualsiasi apporto, anche se diretto a sostenere non già l’intero fatto illecito, ma soltanto qualche suo aspetto, sebbene assolutamente specifico e marginale”.