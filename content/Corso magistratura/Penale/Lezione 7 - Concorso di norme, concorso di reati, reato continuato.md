[[Concorso di reati]]


### Pillole
1) Dopo l’avvento del ==reato continuato eterogeneo==, il disegno è l’unico vero elemento specializzante del reato continuato rispetto al concorso di reati; è questo punto chiaro che l’==unità del reato continuato è solo giuridica e virtuale==; per questo sarebbe preferibile parlare non più di “reato continuato”, ma di “continuazione tra reati”;
2) in virtù dell’analogia “in bonam partem”, l’unicità del disegno consente di estendere la normativa di favore in materia di continuazione anche al caso di ==azione o omissione unica== (Corte cost. n. 9/1966);
3) in ordine al “medesimo disegno criminoso” (art. 81, comma 2), ==non è condivisibile, per eccesso, la “tesi della volizione”==, in passato avallata dal riferimento del vecchio codice alla “==risoluzione”, che pretende la volontà iniziale di ogni reato==, ==così confondendo il programma unitario complessivo== con il coefficiente volontaristico che deve permeare le singole fattispecie;
4) ==pecca per difetto, invece, la “tesi intellettiva”==, che si accontenta della ==mera rappresentazione-prefigurazione complessiva “ex ante”== (ossia prima del compimento del primo reato) dei singoli reati della serie criminosa, perché svilisce la pregnanza di quello che è ormai l’unico tratto unificante e non distingue in modo adeguato il reato continuato dal concorso di reati dolosi contestuali o ravvicinati; in definitiva, non si comprende perché la rappresentazione preventiva dei singoli reati dovrebbe portare a una riduzione della pena visto che essa, sganciata da un fine unificante, evidenzia una maggiore pericolosità soggettiva;
5) ==coglie invece nel segno la tesi teleologico-programmatica== che pretende, in aggiunta all’elemento intellettivo, l==’unicità dello scopo perseguito per effetto di una programmazione sufficientemente puntuale delle linee essenziali== dei singoli reati; lo scopo (causa psichica che presiede all’ideazione ed esecuzione) è necessario (altrimenti il “favor” non si giustifica), ma non sufficiente (non basta la prefigurazione del fine, ma serve anche la fissazione preventiva e sufficientemente concreta dei mezzi per perseguirlo, ossia di ben individuati fatti di reato, pur se senza la puntale determinazione delle modalità esecutive);
6) ==non serve la volontà dei reati specifici, ma non bastano neanche “dolus generalis”==, generica inclinazione a delinquere, stili di vita, “status”, moventi, motivi, impulsi, pulsioni, debolezze, droga, alcool, condizioni mentali: e’, invece, ==necessaria e sufficiente una deliberazione precedente volta a programmare i singoli reati come tessere di un unico mosaico== finalistico, da accertare alla stregua di un giudizio sintetico, e non atomistico, che valorizzi circostanze di tempo e luogo, beni giuridici, tipi di reato, qualità degli oggetti materiali, omogeneità delle condotte e delle violazioni, rapporti con la vittima, “status” soggettivi, vicende processuali;
7) secondo la tesi preferibile, ==le varianti secondarie e non strutturali del programma iniziale non precludono l’unificazione== quando si tratti di aggiornamenti, arricchimenti e sviluppi, senza stravolgimenti e cesure, del programma primigenio: l’azione umana, anche￼￼ criminale, non è mai riproduzione meccanica nella realtà di un pensiero completo e impermeabile, in quanto il pensiero si incarna e si invera continuamente nell’azione che integra zone grigie e punti elastici del piano umano; ==il disegno unificante è stravolto se si modificano profili nevralgici e caratterizzanti come il numero e il tipo di reati, mentre continua ad avvolgere con il suo manto i reati esecutivi se si modificano in modo non significativo profili accessori== come tempi , luoghi, numero di complici e modalità strettamente attuative; al limite tra le due tesi, in un’ideale e fragile terra di nessuno, si colloca ==la modifica dell’oggetto materiale del reato programmato== (si indirizza il furto, in corso di esecuzione, a un appartamento diverso o a un quadro diverso dello stesso museo perché l’appartamento o il quadro inizialmente considerato o è protetto da inespugnabili misure di sicurezza);
8) l’esigenza di valorizzare il programma iniziale consente di ==attrarre nella continuazione anche gli eventi non voluti frutto di un’aberrazione== o evoluzione esecutiva del progetto iniziale che comprendeva il reato base: ==preterintenzione, reati aggravati dall’evento, 586, 116, “aberratio ictus”;==
9) la dottrina favorevole alla tesi che ==estende la continuazione ai reati colposi== (non solo per la colpa con previsione) osserva che, sulla scorta della lettera e della “ratio legis”, oltre che dell’argomento “a fortiori”,==il disegno criminoso non richiede per forza un confronto tra volontà di eventi ma anche solo tra volontà relative ad azioni==, in guisa da comprendere tutti i reati caratterizzati da condotte attuate volontariamente per uno scopo unitario, a prescindere dalla volizione degli effetti materiali o normativi dell’azione of omissione; il programma va inteso come confronto non tra i disegni che i reati eseguono, ma tra le volontarie e programmate violazioni; è sufficiente che le azioni abbiano uno scopo unico; non è, invece, necessario che i reati esprimano il medesimo disegno criminoso, bastando, più modestamente, che i reati siano esecutivi del medesimo disegno criminoso;
10) quanto alla ==continuazione tra reato associativo mezzo e reati fine==, non convincono le tesi estreme della incompatibilità e compatibilità assolute, ==dovendosi seguire un approccio casistico che valuti se il programma delinquenziale associativo esibisca la necessaria puntualità del disegno criminoso==, in modo da comprendere in un unico campo teleologico i reati fine programmati al momento della costituzione del vincolo, con esclusione di quelli estranei e sopravvenuti; è ammissibile anche un’associazione finalizzata a un reato continuato; così come è possibile la commissione di un reato continuato concorsuale (art. 110 c.p.) senza la costituzione di un’organizzazione associativa);
11) argomenti di carattere letterale, teleologico e sistematico hanno suggerito nel ==2022 alle sezioni unite di ammettere l'applicabilità dell'articolo 131 bis cp al reato continuato in caso di sostanziale contestualità spazio/temporale e identità del soggetto passivo== (vedi Corte Cost. n. 156/2020, che boccia impedimenti automatici e aprioristici all’operatività del meccanismo garantistico in esame, imponendo la verifica dell’offensività in concreto del fatto di reato);
12) a fine del ==2021, le sezioni unite== hanno ricavato dal carattere strutturalmente pluralistico del reato continuato e dell’esigenza assiologica di una trasparenza motivazionale la ==necessità di una specifica e motivata indicazione dell’aumento di pena imputabile a ogni reato satellite==.


### Domande
1) ai fini del dilemma reato unico (con condotta plurisussistente)-concorso di reati, si deve valutare l’unicità dell’azione in senso naturalistico o giuridico?;
2) come si risolve il caso di più condotte lesive, nello stesso contesto temporale, di beni patrimoniali appartenenti a più soggetti (furto o danneggiamento)?; 
3) vi convincono le sezioni unite che ritengono sussistere un concorso formale di reati ex art. 337 cp in caso di condotte contestuali volte a impedire il compimento del medesimo atto da parte di più pubblici ufficiali?;
4) e le sezioni unite che considerano il comma 5 dell’art 73 TU stupefacenti norma mista alternativa anche in caso di condotta unitaria relativa a droghe leggere e pesanti, predicando la possibilità di scioglimento della fattispecie per una delle due sostanze?;
6) il reato eventualmente complesso e’ una risposta convincente all’esigenza di evitare penalizzazioni doppie di un disvalore unico?;
	1) la rapina impropria e’ un reato necessariamente o eventualmente complesso;
	2) il danneggiamento concorre con l’esercizio arbitrario con violenza sulle cose?;
7) il mancato assorbimento di uno dei reati della fattispecie composita (per cornice sanzionatoria sovrastante o per previsione di legge) implica lo scioglimento del reato complesso?;
8) le percosse sciolte nei reati a base violenta ex art. 581, comma 2, conservano il ruolo di reato base dell’articolo 584 o si deve applicare l’art. 586?;
9) come può lo stalking essere parte integrante del reato complesso di lesioni aggravate ex artt. 576, 582 e 585 se lo stalking da solo e’ punito nel massimo più gravemente del reato complesso (sei anni e sei mesi contro quattro e mezzo)?;
10) il reato colposo può essere parte della fattispecie continuata? Il confronto programmatico e’ tra i disegni (attuati da ogni condotta) o tra condotte ex se finalizzate a un disegno del quale non devono per forza essere essere partecipi i singoli eventi?