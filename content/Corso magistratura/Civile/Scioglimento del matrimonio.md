# La separazione
L'ordinamento prevede la possibilità di modificare lo status coniugale mediante i negozi della separazione e del divorzio

La separazione non determina la cessazione degli effetti giuridici del matrimonio, ma genera un ==nuovo regime==, insuscettibile di consentire ai coniugi di contrarre nuove nozze.
Viene meno l'obbligo di convivenza, mentre gli altri obblighi (di assistenza, collaborazione e sostegno economico) vengono diversamente regolati (ad es. la comunione legale è sciolta, l'obbligo di assistenza materiale si trasforma nell'obbligo di corresponsione dell'assegno di mantenimento)
La separazione è concepita dalla legge come fase transitoria, che può cessare in qualsiasi momento mediante la riconciliazione (anche di fatto con ripresa della convivenza) ovvero sfociare nel divorzio.

La separazione può essere ==di fatto== (regolata mediante accordo ex art. 1322 c. 2) o ==legale== (ex artt. 149 ss cc)
La separazione legale, a sua volta, può essere ==consensuale== o ==giudiziale==
- Consensuale (158): presuppone un accordo dei coniugi sulle condizioni della separazione; tale consenso non è di per sè sufficiente, in quanto necessita dell'omologazione da parte del tribunale per produrre effetti giuridici
- Giudiziale: si realizza dinanzi al giudice, secondo gli strumenti offerti dal codice di procedura civile (salvo per i casi di procedure di nuova introduzione, che prevedono la sola assistenza degli avvocati in una procedura che si svolge innanzi all'ufficiale dello stato civile). Il giudice dovrà emettere una sentenza di separazione dopo aver accertato l'intollerabilità della prosecuzione della convivenza, ovvero il grave pregiudizio per l'educazione della prole
	- ex art. 151 può essere chiesta quando si verificano, anche indipendentemente dalla volontà di uno o entrambi i coniugi, fatti tali da rendere intollerabile la prosecuzione della convivenza o recare grave pregiudizio per i coniugi
	- il diritto di agire per la separazione, riconosciuto anche al coniuge che ha dato causa alla frattura del rapporto, rappresenta un fondamentale aspetto di esplicazione della sua personalità. Si tratta di un diritto ==assolutamente indisponibile== ne discende che, secondo la giurisprudenza, l'interdetto non può chiedere la separazione in quanto non può essere sostituito dal tutore, né in veste di attore di giudizio, né tantomeno in sede di accordo. Se però egli è convenuto in giudizio, il rappresentante legale può, oltre che resistere, anche chiedere in via riconvenzionale che la separazione sia addebitata al coniuge attore (art. 4 c. 5 L. Div)
	- L'art. 151 cpv prevede che il giudice dichiari a ==quale dei due coniugi sia addebitabile la separazione==. La colpa non rileva più quale presupposto per ottenere la separazione, ma trova spazio nell'ambito dell'addebito. La pronuncia di addebito ha come effetti: la perdita del diritto al mantenimento (art. 156 c. 1 cc) e la perdita dei diritti successori (548 c. 1 e 585 cc). 
		- Secondo un orientamento assolutamente costante di giurisprudenza di legittimità, la dichiarazione di addebito della separazione presuppone non soltanto la prova dell'avvenuta violazione dei doveri nascenti del matrimonio, ma anche l'==efficienza causale rivestita da tale violazione nel determinarsi dell'intollerabilità della convivenza coniugale==. In definitiva, non può essere addebitata la separazione al coniuge che sia venuto meno ai doveri matrimoniali, qualora si accerti che gli episodi denunciati sono solo la conseguenza e non la causa dell'intollerabilità della convivenza. In ogni caso, la giurisprudenza scrimina i casi nei quali la condotta è stata provocata dal comportamento dell'altro coniuge.
	- La disciplina codicistica della separazione si occupa in primo luogo delle questioni concernenti i figli

### Il negozio di separazione (158 cc)
Ha un contenuto necessario (l'an, la decisione di separarsi; nonché, in caso di figli minori, le disposizioni relative al loro affidamento e cura - alimenti, modalità di incontri con il coniuge non assegnatario) ed uno eventuale (regolazione dei rapporti economici).

Da sempre si è discusso circa la natura giuridica dell'accordo: negozio bilaterale, trilaterale, atto imputabile al giudice rispetto al quale la volontà delle parti costituisce un semplice presupposto legale di legittimazione alla pronuncia.
Si è assistito ad un'evoluzione analoga a quella registrata per il negozio di matrimonio:
1. Prima fase: l'intervento del giudice è centrale, non è un negozio tra privati, ma un provvedimento giudiziale
2. (Privatizzazione della famiglia nel 1975): è un negozio trilaterale; il giudice non svolge una funzione meramente notarile, di ricognizione della volontà delle parti, ma di controllo di legittimità, merito, equità e valutazione della reale e non viziata volontà dei coniugi
3. L'accordo è un negozio bilaterale, per la cui formazione rilevano solo le dichiarazioni di volontà dei coniugi (158 cc e 711 c. 4 cpc: il giudice omologa l'accordo, senza esprimere una sua volontà, ma prendendo atto della scelta delle parti). L'unico caso in cui il guiudice effettua un controllo di merito è nel caso di figli minori (art. 158 cpv)

Ci si chiede se il giudice ==possa rifiutare l'omologazione in presenza di una clausola iniqua== (che preveda a favore del coniuge più debole una somma sproporzionata o con cui questi rinunci al mantenimento): in passato si riteneva che il giudice potesse rifiutare l'omologazione, in omaggio alla tesi pubblicistica di controllo giudiziale dell'equità; ==oggi si ritiene che il giudice debba comunque omologare l'accordo==, in quanto è tenuto solo a prendere atto della volontà dei coniugi. ==La sua pronuncia è una mera condizione sospensiva estrinseca==, che non richiede una partecipazione o un controllo sostanziale sulla volontà delle parti. ==Se l'accordo è iniquo potrà essere impugnato secondo le norme generali==, in relazione al divieto di abuso, violazione di buona fede, difetto di causa, ma la sua iniquità non può essere di ostacolo alla sua omologazione giudiziale.

Così pure si ritengono definitivamente superati i limiti inizialmente opposti all'==ammissibilità di accordi a latere o posteriori==: secondo l'attuale impostazione, se l'accordo di separazione è espressione dell'autonomia negoziale, devono ritenersi ammissibili gli accordi che lo integrino, per lo meno se migliorativi (l'unico limite riguarda la necessità che non ledano il contenuto minimo indispensabile del regime di separazione e non interferiscano con essa, ma anzi si configurino in termini di maggior rispondenza agli interessi della famiglia, ad es. tutelando in modo migliore i figli o incrementando l'assegno di mantenimento)

La privatizzazione dell'accordo di separazione ha trovato un'ulteriore conferma e accelerazione nella ==nuova disciplina semplificata della separazione e divorzio== (L. 164/15 e L. 55/15) che prevede la possibilità di acordi di separazione per il cui perfezionamento non è necessario l'intervento giudiziale, ma che sono frutto di una negoziazione assistita delle parti coadiuvate dai legali. Di conseguenza si conferma che l'==omologazione giudiziale non ha più una funzione costitutiva==.

Sulla base della ricostruzione dell'accordo di separazione, giurisprudenza e dottrina hanno tentato di rispondere ai 3 principali quesiti che l'accordo di separazione pone:
1. E' annullabile l'accordo di separazione omologato, in quanto si ritiene esso costituisca un negozio, e non la decisione del giudice di omologazione. Il giudice in sede di omologazione non verifica l'esistenza di eventuali vizi della volontà; quindi la sua pronuncia non è incompatibile con un'azione tesa ad accertarne la presenza
2. L'azione di simulazione nei confronti dell'accordo (ad es. se le parti hanno finto una separazione per ragioni fiscali): la dottrina è favorevole sulla base della negozialità dell'accordo, confermata dalle riforme del 2014 e 2015, e per il fatto che è prevista espressamente la simulazione del matrimonio (123 cc) e non vi sono ragioni per escluderla per il contrarius actus. D'altronde ex 157 cc (riconciliazione) si ricava che la separazione non è irretrattabile e di conseguenza è passibile di contestazione mediante la simulazione.
	- La giurisprudenza prevalente di legittimità (da ultimo Cass. 21839/2019) giunge a conclusioni diverse: l'art. 123 cc non è dirimente, perché riguarda la simulazione del matrimonio, che è negozio diverso dalla separazione. Mentre nel matrimonio la volontà è una sola, nella simulazione occorre che sia manifestata due volte: una prima volta per l'accordo (contratto) e la seconda promuovendo domanda al giudice per ottenere la sua omologazione. In secondo luogo, la Cassazione obietta che può essere simulato solo il primo accordo, non anche la volontà espressa con la domanda giudiziale ex 711 cpc - con cui le parti conoscono le conseguenze della pronuncia richiesta e vogliono realmente acquisirne gli effetti. Si ritiene, pertanto, che la iniziale volontà simulata sia superata e sanata dalla successiva scelta di ottenere lo status reale di separato che deriva dalla domanda proposta dal giudice.
3. Ci si chiede poi se sia possibile e a quali condizioni l'==azione revocatoria (ordinaria o fallimentare) dell'accordo di separazione==. ==E' pacifico che quest'ultimo, nella parte in cui contiene una regolamentazione patrimoniale, possa essere pregiudizievole per i creditori ed è pertanto passibile di revocatoria== ordinaria (2901) o fallimentare (l. fall.) Per paralizzare l'actio pauliana non è sufficiente affermare che questo accordo è solutorio di un obbligo legale, in quanto ==con l'azione revocatoria non si contesta l'an== della previsione di una prestazione economica (ad es. che il marito debba pagare gli alimenti), ==ma il quantum==. Si tratta, quindi, di una contestazione inerente alle modalità di adempimento dell'obbligazione, frutto di scelte discrezionali e non di vincoli legali, esposta pertanto ad azione revocatoria.
4. E' pure discusso se con l'accordo di separazione o divorzio sia possibile ==trasferire la proprietà di un immobile== (quindi adempiere all'obbligazione di mantenimento a favore del coniuge debole o del figlio minore non con una somma periodica, ma con una prestazione unica e immediata)
	- al quesito si dà generalmente risposta positiva. Nella prassi, infatti, costituisce una delle modalità maggiormente utilizzate, in quanto evita contrasti e consente una definizione immediata dei rapporti economici. Anche l'istituto del trust ha trovato notevole applicazione attraverso la destinazione di un immobile ai bisogni del beneficiario. Gli accordi di separazione e divorzio sono il principale terreno di elezione dell'istituto del ==pagamento traslativo==  (scissione tra titulus e modus ex, vicenda bifasica: un primo accordo, titulus, con cui si decide e programma il trasferimento della proprietà e succesivo negozio con cui si attua il precedente accordo trasferendo la proprietà)
	- Ci si è chiesti se sia possibile già con l'accordo di separazione procedere al trasferimento della proprietà, senza necessità di un successivo negozio attuativo: parte prevalente della giurisprudenza risponde in senso negativo, sulla base della necessità ai fini del trasferimento della proprietà di un controllo sui registri catastali e immobiliari di pertinenza del notaio (art. 19 c. 4 L. 122/10). Altra parte della giurisprudenza di merito, al contrario, disattende questa impostazione, sostenendo in primo luogo che ai fini della trascrizione è richiesto l'atto pubblico - non necessariamente notarile: quindi anche il verbale di udienza dinanzi al giudice è certamente un atto pubblico (ex 2699 cc), trascrivibile in base al 2657 cc. Quanto alla possibilità del giudice di effettuare i controlli, la complessità degli stessi non esonera le parti dall'assumere davanti al giudice la responsabilità per le dichiarazioni circa l'assenza di trascrizioni pregiudizievoli, permettendo al giudice di procedere alla verbalizzazione dell'accordo.

# Divorzio 
L. 898/1970 cc, distinguendo il matrimonio civile da quello concordatario, fa riferimento allo scioglimento del matrimonio e alla cessazione degli effetti civili del matrimonio. Quest'ultima espressione allude al fatto he l'intervento dell'ordinamento italiano non incide in alcun modo sugli effetti religiosi derivanti da matrimonio celebrato di fronte al ministro del culto cattolico.
Il divorzio non incide sull'atto matrimoniale, ma sul ==rapporto conseguente==.
Anche in caso di matrimonio concordatario, il giudice è chiamato ad accertare che la comunione spirituale tra i coniugi non può essere mantenuta o ricostituita per l'esistenza di una delle cause previste dall'art. 3.

L'art. 3 disciplina le ==ipotesi in cui può essere domandato scioglimento o cessazione degli effetti civili del matrimonio==
- condizione di proponibilità della domanda di divorzio fondata su pregressa separazione è che essa si protragga ininterrottamente da almeno 1 anno a far tempo dall'avvenuta comparizione dei coniugi innanzi al presidente del tribunale nella procedura di separazione personale consensuale. L'eventuale interruzzione della separazione deve essere eccepita dalla parte convenuta

Ai sensi dell'art. 10 L. Div. ==la sentenza che pronuncia lo scioglimento== o la cessazione degli effetti civili del matrimonio, quando sia passata in giudicato, deve essere ==trasmessa in copia autentica== a cura del cancelliere del tribunale o della Corte che l'ha emessa, all'ufficiale dello stato civile del comune in cui il matrimonio fu trascritto, ==per le annotazioni necessarie==. Secondo il successivo c. 2 lo scioglimento e cessazione effetti civili hanno efficacia a tutti gli effetti dal giorno dell'annotazione della sentenza.
Secondo la costante interpretazione giurisprudenziale, ==la sola pronunzia di divorzio, passata in giudicato==, come fatto costitutivo di un diverso status tra i coniugi, ==è sufficiente a determinare gli effetti suoi propri tra le parti==: in primo luogo quello della dissoluzione del vincolo matrimoniale. Solo per gli altri effetti, quelli erga omnes, con la conseguente opponibilità della nuova situazione ai terzi sono ricollegabili gli adempimenti della trascrizione e annotazione nei registri dello stato civile. ==Ciò comporta che, ad es., al coniuge superstite non spetta la qualità di erede dell'altro che sia deceduto== successivamente al passaggio in giudicato della sentenza di divorzio, ma ==anteriormente alla annotazione della stessa nei registri dello stato civile==

### Le conseguenze patrimoniali dello scioglimento del matrimonio: l'assegno divorzile
L'art. 5 L. 898/70 prevede tra le conseguenze patrimoniali dello scioglimento del matrimonio la possibile corresponsione dell'assegno divorzile. 
==Nella formulazione originaria, la norma legava la quantificazione della corresponsione al contributo personale ed economico dato da ciascuno dei coniugi== alla conduzione familiare ed alla formazione del patrimonio di entrambi.
Vigente questa disposizione, le ==SU 2008/1974 avevano ritenuto che l'assegno non avesse natura alimentare==, ma ==composita==: assistenziale (tutela del coniuge la cui situazione patrimoniale si sia deteriorata a seguito dello scioglimento del matrimonio), risarcitoria (conseguenza della responsabilità per il fallimento del matrimonio), compensativa (compensazione dell'impegno personale e apporti economici prestati dal coniuge in vista del benessere della famiglia). Sempre secondo la richiamata pronuncia, gli indici posti dalla norma dovevano essere impiegati dal giudice sia come criteri di attribuzione (an) che come parametri di determinazione del quantum e riguardati nella prospettiva di entrambe le parti

L'attuale testo è frutto delle modifiche introdotte dalla ==L. 74/1987 che ha aggiunto un altro criterio== per la determinazione dell'assegno: ==il reddito di entrambi, e inserito il riferimento dell'insussistenza di mezzi adeguati==, pur senza specificare il parametro con cui valutare l'adeguatezza di tali mezzi.
==Le SU 11490/1990== sono tornate a pronunciarsi dopo la riforma, riconoscendo all'assegno ==carattere esclusivamente assistenziale==; ciò in quanto la sua concessione trovava presupposto nell'==inadeguatezza dei mezzi== del coniuge istante, da intendersi come insufficienza dei medesimi, comprensivi di redditi, cespiti patrimoniali, e altre utilità di cui possa disporre, a ==conservargli un tenore di vita analogo a quello avuto in costanza di matrimonio==, senza cioè che fosse necessario uno stato di bisogno. La corresponsione era finalizzata a neutralizzare l'inevitabile deterioramento, in dipendenza di divorzio, delle precedenti condizioni economiche. Questo imponeva al giudice di merito di accertare il diritto di un coniuge alla somministrazione di un assegno periodico a carico dell'altro mediante una duplice indagine, attinente all'an (il cui presupposto era costituito dall'inadeguatezza dei mezzi del coniuge richiedente a conservare un tenore di vita analogo a quello avuto in costanza di matrimonio) e al quantum dell'assegno (in base alla valutazione ponderata e bilaterale dei criteri enumerati dalla legge: condizioni dei coniugi, ragioni della decisione, contributo personale ed economico alla conduzione familiare e formazione del patrimonio di ciascuno, durata del matrimonio) i quali potevano incidere in riduzione dell'importo astrattamente necessario a ristabilire il tenore di vita goduto durante il matrimonio.

Tuttavia, la Cassazione si è nuovamente pronunciata in materia con sent. I 11504/2017, aprendo così una terza fase dell'assegno divorzile: è stato proposto il ==superamento del parametro del tenore di vita==. Secondo la SC il giudice, nel valutare se la domanda soddisfi le condizioni per mancanza di mezzi adeguati o impossibilit di procurarseli per ragioni obiettive (a debeatur) ==non deve più riferirsi al tenore analogo tenuto in costanza di matrimonio, bensì all'indipendenza e autosufficienza economica dello stesso==, desunta dagli indici rinvenibili nel caso concreto (Quali redditi di qualsiasi specie, cespiti patrimoniali, capacità e possibilità effettive di lavoro personale, stabile disponibilità di una casa di abitazione, ciò sulla base delle pertinenti allegazioni, deduzioni e prove offerte dal richiedente medesimo, cui corrisponde onere probatorio, fermo diritto all'eccezione e alla prova contrario dell'altro ex coniuge). Compiuto questo accertamento, il giudice deve valutare, nel quantificare l'assegno (quantum debeatur) tutti gli elementi indicati dalla norma e valutarli anche in rapporto alla durata del matrimonio.

### SU 18782/2018
Per dirimere il contrasto interpretativo, ==le SU 18287/2018== non hanno aderito a nessuna delle due precedenti prospettazioni, tracciando una ==terza via==.

Preliminarmente, è opportuno ricordare che, nonostante la parziale somiglianza tra l’art. 5, comma 6, della legge n. 878/70 e l’art. 156, comma 1, c.c., la Suprema Corte ==ha escluso ogni equiparazione tra assegno divorzile e assegno di mantenimento determinato in sede di separazione==; le Sezioni Unite, in particolare, hanno chiarito che l’utilizzo del medesimo parametro valutativo non può comportare “la mancanza di ogni autonomia delle valutazioni da operare in sede di divorzio, rispetto a quelle già effettuate in sede di separazione, perché l’assegno di divorzio non si può ritenere radicato nel vincolo matrimoniale (allo stesso modo di quello di separazione) e, quindi, la garanzia della pretesa continuità dello _status_ economico non può essere considerata espressione della persistenza del rapporto personale di matrimonio, una volta che questo è stato definitivamente sciolto” (cfr. Cass. Sezioni Unite, Sent. n. 11490/1990).
Il diverso rilievo che può assumere il miglioramento delle condizioni economiche della persona obbligata conferma la perfetta autonomia tra le due forme di corresponsione; ==nella determinazione dell’assegno divorzile, infatti, occorre tenere conto degli eventuali miglioramenti della situazione economica del coniuge nei cui confronti si chiede l’assegno, soltanto qualora costituiscano sviluppi naturali e prevedibili== dell’attività svolta durante il matrimonio, mentre non possono essere valutati i miglioramenti che scaturiscano da eventi autonomi, non collegati alla situazione di fatto e alle aspettative maturate nel corso del matrimonio e aventi carattere di eccezionalità, in quanto connessi a circostanze ed eventi del tutto occasionali ed imprevedibili, con la conseguenza che non sono valutabili evoluzioni imprevedibili dall’attività lavorativa (come, ad esempio, il passaggio dalla condizione di lavoratore dipendente a quella di libero professionista
Peraltro, ad ulteriore riprova della radicale differenza dei relativi presupposti, il Giudice, ==nella fase di determinazione dell’assegno divorzile==, ==non è minimamente vincolato dall’assegno di mantenimento determinato in sede di separazione==

La Cassazione è tornata a riconoscere ==natura polifunzionale== all'assegno divorzile: oltre a natura ==assistenziale==, anche ==compensativa-perequativa== (riconoscimento di un contributo volto a consentire non solo il conseguimento dell'autosufficienza economica sulla base di un parametro astratto, ma il raggiungimento in concreto di un ==livello reddituale adeguato all'apporto fornito alla realizzazione della vita familiare==, tenendo conto in particolare delle ==aspettative professionali sacrificate==). 

Ciò posto, l’accertamento del diritto all’assegno divorzile si articola necessariamente in due fasi, tra loro nettamente distinte e poste dalla norma di riferimento  in ordine progressivo (nel senso che alla seconda può accedersi solo all’esito della prima, ove conclusasi con il riconoscimento del diritto in astratto: cfr., _ex multis_, Cass. n. 593/2008):

1. una prima fase, concernente l’_an debeatur_, il cui oggetto è costituito esclusivamente dall’accertamento volto al riconoscimento o meno del diritto all’assegno divorzile fatto valere dall’ex coniuge richiedente (storicamente, il parametro di commisurazione veniva fornito dal ==raffronto col tenore di vita analogo a quello goduto in costanza di matrimonio==, o che poteva legittimamente fondarsi su aspettative maturate nel corso del matrimonio, tenendo in considerazione il momento del divorzio);
2. la fase del _quantum debeatur_, nella quale il Giudice deve procedere alla determinazione in concreto dell’assegno, tenendo conto di tutti gli elementi indicati dall’art. 5, comma 6 (le ==“condizioni dei coniugi”, le “ragioni della decisione”, il “contributo personale ed economico dato da ciascuno alla conduzione familiare ed alla formazione del patrimonio di ciascuno o di quello comune”, il “reddito di entrambi”==), valutando “tutti i suddetti elementi anche in rapporto alla durata del matrimonio”, sulla base delle pertinenti allegazioni, deduzioni e prove offerte, secondo i normali canoni che disciplinano la distribuzione dell’onere della prova.
	- I criteri richiamati dall’art. 5, comma 6, non possono operare sul piano dell’_an_della corresponsione dell’assegno divorzile, ma assumono comunque un rilievo fondamentale nella determinazione del _quantum_. L’applicazione di tali parametri di quantificazione può determinare una diminuzione della somma determinata in astratto o perfino il suo azzeramento (quando la conservazione del tenore di vita assicurata dal matrimonio risulti incompatibile con i criteri in questione: cfr., sul punto, Cass. n. 10210/2005).
	- Il concetto di “mancanza di mezzi adeguati”, a cui fa riferimento l’art. 5, comma 6, della L. n. 878/70, è stato costantemente interpretato privilegiando la funzione “assistenziale” dell’assegno divorzile (cfr. Cass. Sezioni Unite n. 11490/1990, secondo cui l’inadeguatezza dei mezzi del coniuge istante deve essere intesa come “==insufficienza dei medesimi – comprensivi di redditi, cespiti patrimoniali e altre utilità di cui possa disporre – a conservargli un tenore di vita analogo a quello avuto in costanza di matrimonio, senza cioè che sia necessario uno stato di bisogno==, rilevando, invece, l’apprezzabile deterioramento, in dipendenza del divorzio, delle precedenti condizioni economiche, le quali devono essere tendenzialmente ripristinate, per ristabilire un certo equilibrio”)
	- Il criterio di quantificazione del “contributo personale ed economico dato da ciascuno” dei coniugi “alla conduzione familiare e alla formazione del patrimonio di ciascuno o di quello comune”, al contempo, ha una funzione “compensativa”, perché consente di valorizzare qualsiasi tipo di apporto da cui siano derivati vantaggi economici per l’altro coniuge



In concreto, il riconoscimento dell'assegno richiede l'accertamento dell'inadeguatezza dei mezzi dell'ex coniuge istante, e dell'impossibilità di procurarseli per ragioni oggettive, applicandosi i criteri equiordinati di cui ala prima parte della norma (parametro cui bisogna attenersi per decidere sia sull'an che sul quantum dell'attribuzione dell'assegno). Il giudizio dovrà essere espresso alla luce di una valutazione comparativa delle condizioni economico-patrimoniale, in considerazione del contributo fornito dal richiedente alla conduzione della vita familiare e alla formazione del patrimonio comune, nonché di quello personale di ciascuno degli ex coniugi, in relazione alla durata e all'età dell'avente diritto e alla luce di tutti i criteri indicati dall'art. 5 c. 6 L. Div.
- Dalla lettura della motivazione delle SU emerge il ==tentativo di conservare l'impulso proveniente dalla decisione della prima sez. del 2017==, che tuttavia è foriero di conseguenze eccessivamente rigorose sul piano pratico (rendendo assai arduo il riconoscimento del diritto all'assegno); essa aveva nondimeno registrato un'evoluzione del costume sociale, in cui la fine dell'unione matrimoniale nn è più èpercepita come evento eccezionale e tendenzialmente unico nella vita della persona, in ciò evidenziandosi quella ==tensione verso la preminenza del diritto del singolo all'autodeterminazione rispetto alle esigenze della coppia.==
- ==La decisione delle SU mostra delle difficoltà applicative,== principalmente in relazione alla definizione del ==rapporto sussistente tra due requisiti==: quello dello ==squilibrio patrimoniale e reddituale dei coniugi== e quello, collegato, della connessione causale di detto squilibrio ai ==sacrifici fatti dal coniuge per la formazione del patrimonio comune e di quello personale dell'altro==. Dall'esame delle successive pronunce di merito, sembra che la giurisprudenza sia orientata a considerare ==lo squilibrio come requisito necessario ma non sufficiente per il riconoscimento del diritto all'assegno== divorzile.


### Differenza tra assegno divorzile e di separazione
L'assegno divorzile e quello di mantenimento presentano ==differenze sostanziali==.
Come precisato da SU 11490/1990, l'impiego del medesimo parametro di valutazione per i due assegni non comporta la mancanza di ogni autonomia delle valutazioni da operare in sede di divorzio, rispetto a quelle già effettuate in sede di separazione, perché l'assegno di divorzio non si può ritenere radicato nel vincolo matrimoniale (allo stesso modo di quello di separazione) e, quindi, la garanzia della pretesa continuità dello status economico non può essere considerata espressione della persistenza del rapporto personale di matrimonio, una volta che questo è stato definitivamente sciolto.
E' evidente la differenza tra le due prestazioni: l'==assegno di mantenimento trova la propria fonte in un rapporto esistente== (quello di coniugio che non è sciolto) che prosegue dopo il giudizio di separazione, al contrario ==l'assegno divrzile è radicato in un rapporto ormai estinto==
- Una prima verifica della differenza risiede nella diversa incidenza del miglioramento delle condizioni economiche dell'obbligato: ==nel caso di divorzio, dovendosi valutare la situazione al momento dello scioglimento del vincolo, non rileva l'eventuale miglioramento delle condizioni del coniuge obbligato==, a meno che già in sede di valutazione dell'ammontare dell'assegno non si presenti come normale e prevedibile sviluppo dell'attività condotta durante il matrimonio o di situazioni maturate prima del matrimonio
- L'autonomia tra le due forme di corresponsione è testimoniata anche dalla circostanza che l'==assegno di mantenimento non assume carattere vincolante nel procedimento di quantificazione di quello di divorzio, essendo radicalmente diversi i relativi presupposti==. Va tuttavia rilevato che nella prassi giudiziaria, specie quando non siano mutate le condizioni economiche delle parti, la valutazione svolta in sede di separazione può costituire un valido indice di riferimento del tenore di vita della coppia e delle condizioni economiche dei coniugi.

