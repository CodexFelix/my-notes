Concetto di garanzia evoca una pluralità di strumenti giuridici predisposti dal legislatore o dall'autonomia delle parti, attraverso i quali un soggetto (garante) si impegna a tenere indenne altro soggetto (garantito) delle conseguenze pregiudizievoli che possano derivargli da un determinato evento futuro ed incerto. 
La categoria giuridica della garanzia evoca quella economica di rischio: attraverso lo strumento della garanzia, il garante si accolla il rischio economico di un evento pregiudizievole per la sfera giuridica personale e/o patrimoniale del garantito.

La nozione giuridica di garanzia (come espressiva di una generica causa cavendi) è quantomai ampia e idonea a ricomprendere fattispecie eterogenee:
- contratto di assicurazione, essenzialmente aleatorio, che assolve allo scopo di trasferire il rischio di un sinistro o evento attinente alla vita umana dell'assicurato all'impresa assicuratrice
- garanzia per vizi o evizione nella vendita, per cui  il venditore è tenuto a tenere indenne il compratore dal rischio di una non corretta attuazione del programma traslativo
- obbligazione indennitaria di chi promette il fatto o l'obbligazione del terzo ex 1381 cc (con cui il promittente tiene indenne il promissario del rischio che il terzo, nonostante gli sforzi profusi per convincerlo, non tenga il comportamento oggetto della promessa)

Nell'ambito di questa nozione ampia, la fattispecie più rilevante è quella delle garanzie del diritto di credito, ossia l'insieme degli strumenti giuridici (previsti dal legislatore o dall'autonomia delle parti) volte a tutelare il creditore dal rischio di quel particolare tipo di evento futuro ed incerto che è l'inadempimento del debitore. Le garanzie vengono classificate a seconda del soggetto da cui sono prestate, dalla fonte, dal contenuto, dalla struttura o dalla natura tipica o atipica.
Prima macro-distinzione è quella tra garanzia generica (prevista dall'art. 2740 cc) e specifiche (a loro volta distinte in garanzie reali, le quali suppliscono al rischio di concorrenza sul complessivo patrimonio del debitore di una moltitudine di creditori creando un vincolo reale di destinazione su uno o più beni sottratti alla generale concorrenza, e personali, fronteggiano il rischio di incapienza del patrimonio del debitore offrendo al creditore un secondo intero patrimonio sul quale potersi soddisfare)

### Le garanzie personali
Le garanzie personali, a differenza di quelle reali (pegno, ipoteca) non attribuiscono un diritto su un dato bene opponibile anche ai terzi acquirenti o creditori concorrenti, bensì offrono un altro patrimonio su cui rivalersi, quello del garante, determinando un ampliamento della garanzia patrimoniale generica del debitore.

Le garanzie personali tipiche sono tre:
- fideiussione
- mandato di credito
- anticresi

### Fideiussione
Il codice non definisce il contratto, ma qualifica il soggetto fideiussore colui che "obbligandosi personalmente verso il creditore, garantisce l'adempimento di obbligazione altrui" (1936 cc)
Rapporto obbligatorio in virtù del quale un soggetto (fideiussore) assume l'obbligo, nei confronti del creditore, di adempiere l'obbligazione del debitore, aggiungendo la propria responsabilità a quella di quest'ultimo.

Fonte del rapporto fideiussorio può essere molteplice:
- Autonomia privata, nel cui ambito la fonte principale è rappresentata dal contratto bilaterale tra fideiussore e creditore, concluso spontaneamente o in adempimento di un precedente obbligo. Tale contratto può essere oneroso o gratuito, a seconda della volontà delle parti. La legge, infatti, non prevede, ma neppure vieta che spetti al fideiussore un compenso per l'assunzione della garanzia. 
	- Nulla esclude che, laddove la garanzia sia gratuita, il fideiussore possa costituire la garanzia fideiussoria attraverso un negozio unilaterale rifiutabile entro un congruo termine (ex 1333 cc)
	- Di regola, pertanto, il debitore principale (garantito) è soggetto estraneo all'operazione costitutiva della garanzia fideiussoria, che ben può essere assunta a sua insaputa o contro la sua volontà
	- Non di rado il fideiussore agisce in base ad un rapporto di provvista intercorrente con il debitore principale (in genere un mandato) ma questo resta estraneo al negozio costitutivo della fideiussione, che vede come parti necessarie solo il garante e il creditore ovvero il solo garante (se conclusa mediante negozio unilaterale). Nonostante di regola si verifichi l'estraneità del debitore all'obbligazione fideiussoria, non è da escludere che le parti pongano in essere un'operazione trilaterale, attraverso la stipula di un contratto a favore di terzo (ex 1411), che il fideiussore conclude con il debitore a favore del creditore.
- Anche un atto mortis causa può dar luogo ad un'obbligazione fideiussoria, gravando l'erede o il legatario dell'onere di assumerla; la vera e propria fonte sarà però in questo caso il contratto o il negozio unilaterale con cui la garanzia è effettivamente concessa
- Benché si tratti di ipotesi residuali, la fideiussione può sorgere anche in forza della legge o di un titolo giudiziale. La legge è solo raramente fonte immediata di fideiussione, come nel caso delle c.d. fideiussioni pubbliche, che vincolano lo Stato o altri enti pubblici a garantire determinate obbligazioni. Per lo più, la legge si limita a stabilire un obbligo di assunzione della garanzia fideiussoria, per l'effettiva costituzione della quale sarà però sempre necessario un pedissequo contratto (ad es. 72-bis cod. cons. con riferimento ai contratti di multiproprietà pone l'obbligo di prestare fideiussione da parte del soggetto venditore; o art, 2 dlgs 122/2005 in caso di vendita di immobile da costruire obbliga il venditore a garantire la restituzione delle somme versate dall'acquirente tramite stipula di una fideiussione). Del pari, anche nelle ipotesi di fideiussione giudiziale, il giudice può riconoscere l'esistenza di un obbligo, legale o pattizio di prestare garanzia, ovvero in alcuni casi, condannare un soggetto a dare idonea garanzia. nell'uno come nell'altro caso, fonte dell'obbligazione fideiussoria non è la sentenza ma il contratto o la norma di legge su cui la sentenza si fonda.

La fideiussione presenta sei caratteristiche strutturali e funzionali (comuni anche al mandato di credito e anticresi), che si sono rivelate essere limiti al modello delle garanzie tipiche, giustificando l'elaborazione di forme di garanzie atipiche più duttili ed elastiche e come tali idonee a rispondere alle esigenze dei traffici commerciali:
1. Accessorietà rispetto all'obbligazione principale di cui garantisce l'adempimento
	- opera su un duplice piano: genetico (la nascita dell'obbligazione di garanzia presuppone l'esistenza e la validità dell'obbligazione principale pena nullità per difetto di causa 1939 cc) e funzionale
	- l'accessorietà genetica è temperata dall'art. 1938, per cui la fideiussione può essere prestata anche per debiti condizionati (per cui invero non ricorre una reale attenuazione dell'accessorietà genetica, dato che l'obbligazione garantita è pur sempre esistente al momento della prestazione della garanzia. In tal caso la fideiussione è valida, fermo che l'operatività dei suoi effetti è condizionata al verificarsi o meno della condizione cui è sottoposta l'obbligazione garantita) o futuri (qui l'accessorietà subisce un vero vulnus, data l'inesistenza del debito da garantire. Pertanto, è soggetta a due condizioni: una implicita, elaborata dalla giurisprudenza in applicazione del 1346 cc, per cui l'oggetto deve essere comunque determinabile in base agli elementi desumibili dal contratto stesso; l'altra è legale, fissata dal 1938 cc, che richiede un importo massimo garantito al fine di predeterminare l'esposizione del fideiussore). Forma peculiare di fideiussione per debiti futuri e la fideiussione omnibus
	- Accessorietà funzionale, per cui le vicende relative al rapporto principale (transazione, novazione, remissione, compensazione, confusione) si riflettono anche sulla garanzia fideiussoria, che di questo segue le sorti.
	- Precipitati dell'accessorietà sono il principio del 1941 cc, per cui la garanzia non può eccedere quanto dovuto dal debitore nè essere prestata a condizioni più onerose (in duriorem causam)
	- Regime delle eccezioni (1945) opponibili al creditore: il fideiusssore può opporre non solo le eccezioni relative al rapporto di garanzia (che lo lega personalmente e direttamente al creditore), ma anche tutte le eccezioni spettanti al debitore principale relativamente al rapporto garantito, con la sola esclusione dell'eccezione di incapacità. Può pertanto eccepire l'invalidità, la risoluzione, la rescissione del negozio costitutivo dell'obbligazione garantita, nonché la prescrizione, simulazione e estinzione di quest'ultima. Può altresì opporre l'esistenza di una clausola compromissoria o eccepire l'evizione.
	- La ratio dell'esclusione dell'eccezione di incapacità è ravvisabile nell'opportunità di evitare che si possa sottrarre all'impegno assunto avvalendosi dello stato di minorità nel quale altri versano. La formula equivoca del codice impone al giurista di stabilire se l'effetto riguardi solo l'incapacità legale o anche quella naturale. L'opportunità di non consentire al fideiubente di invocare una tutela apprestata in ragione delle esigenze particolari dell'incapace induce a patrocinare la prima e più restrittiva interpretazione.
	- Nell'esercizio dell'autonomia negoziale, le parti possono pattuire l'esclusione del diritto del fideiussore di avanzare eccezioni prima di aver adempiuto la prestazione di garanzia. Tale pattuizione, che prende il nome di ==clausola solve et repete==, non elide il vincolo di accessorietà sostanziale tra obbligazione fideiussoria e principale, ma attua un'astrazione meramente processuale, invertendo temporalmente la contestazione del credito e l'adempimento dell'obbligazione: il fideiussore è obbligato ad adempiere "a prima richiesta" senza poter eccepire le questioni relative al rapporto di valuta, ma resta salva la possibilità di sollevare le stesse eccezioni successivamente in giudizio ai fini della ripetizione di indebito
2. Altruità del garante rispetto al debitore principale: non si può garantire il debito proprio (del fatto proprio non si garantisce, ma si risponde). Tale alterità deve essere sostanziale ed effettiva, non solo formale e nominale: quando fideiussore e debitore principale sono soggetti giuridici solo formalmente distinti i cui patrimoni fanno capo ad un unico centro di interessi sostanziale, l'obbligazione fideiussoria è nulla per difetto di causa. E' quanto si verifica allorché il socio unico di società, illimitatamente responsabile per i debiti sociali, presti fideiussione per uno di tali debiti.  
3. Identità, almeno sul piano qualitativo, tra l'oggetto dell'obbligazione principale e quello della fideiussione (c.d. "fungibilità"). La prestazione oggetto dell'obbligazione fideiussoria può essere quantitativamente inferiore a quella principale, ma nè qualitativamente diversa nè quantitativamente più onerosa (in duriorem causam, ricondotta nei limiti dell'obbligazione principale ex 1941 cc).
	- Da ciò consegue che la prestazione oggetto dell'obbligazione garantita deve essere ==necessariamente fungibile==. Per cui, pur non dovendo necessariamente trattarsi di obbligazione pecuniaria è in ogni caso indispensabile che sia soggettivamente fungibile, sì che per il creditore sia indifferente l'esecuzione della prestazione da parte del debitore personalmente ovvero di altro soggetto. 
4. Satisfattività: in quanto volta a eseguire la stessa prestazione dovuta dal debitore principale, la fideiussione ha una finalità direttamente satisfattoria e non già anche indennitario-compensativa
	- non compensa il creditore delle conseguenze negative derivate dalla mancata prestazione del debitore principale (c.d. fideiussio indemnitatis), ma assicura al creditore proprio la prestazione cui ha diritto, soddisfacendo il suo interesse in forma specifica, sul presupposto della persistente possibilità della stessa. Il rischio garantito con la fideiussione è, per l'effetto, solo quello dell'inadempimento colpevole del debitore, non anche e più genericamente il fallimento oggettivo dell'operazione economica, ossia il rischio del verificarsi di eventi anche non imputabili al debitore (tipicamente l'impossibilità sopravvenuta della prestazione) che possano comunque impedire al creditore il conseguimento del risultato economico perseguito
5. Solidarietà: il fideiussore è obbligato in solido con il debitore principale al pagamento del debito. In mancanza di diversa pattuizione, la solidarietà è paritaria (o simmetrica), sì che al creditore è riconosciuta la libera electio, potendo indifferentemente rivolgersi al debitore principale o al fideiussore per esigere l'adempimento della prestazione
	- Nell'autonomia negoziale le parti possono però pattuire un beneficium ordinis o beneficium excussionis, per cui l'obbligazione del fideiussore pur solidale a quella del debitore principale, assume carattere sussidiario (solidarietà asimmetrica o sussidiaria)
6. Temporaneità: il fideiussore si impegna nei confronti del creditore a sostituirsi temporaneamente al debitore nell'esecuzione della prestazione, ma non si accolla definitivamente il peso economico della prestazione che resta a carico del debitore principale nel cui esclusivo interesse è sorta l'obbligazione garantita. E' infatti riconosciuto al fideiussore il diritto di surrogarsi nelle ragioni del creditore (1949), nonché il diritto di regresso (1950)
	- Surrogazione, manifestazione della regola generale del 1203 c. 3, consiste nella successione del fideiussore adempiente al creditore nel lato attivo del rapporto principale, con trasferimento di tutti i diritti anche di garanzia che spettavano al surrogato e nei limiti in cui gli spettavano: se a lui in realtà nulla era dovuto, nulla potrà ottenere dal fideiuvato, e potrà solo agire contro l'accipiens per la ripetizione dell'indebito
	- Regresso, diritto nuovo che il fideiussore acquista a titolo originario per effetto dell'adempimento e attraverso cui egli può recuperare dal debitore principale il capitale, con gli interessi legali dal giorno del pagamento e le spese sostenute dopo la denunzia delle istanze proposte contro di lui; in caso di incapacità, il garantito è tenuto solo nei limiti di quanto rivolto a suo vantaggio; l'azione di regresso è accordata anche nell'ipotesi in cui il debitore principale non fosse consapevole della prestata fideiussione.

### Le ragioni dell'insufficienza del modello legale di fideiussione 
I sei caratteri della fideiussione hanno ben presto determinato un'eccessiva rigidità operativa, inidonea a rispondere efficacemente alle esigenze di speditezza e sicurezza dei traffici giuridici in continua evoluzione. Si spiega così il progressivo abbandono del loro impiego nella prassi commerciale, a favore di elaborazione di forme di garanzie atipiche che garantiscono maggior elasticità e duttilità applicativa.
Limiti:
- requisito dell'identità della prestazione dell'obbligazione fideiussioria implica che la prestazione garantita deve essere necessariamente fungibile e, così, nella quasi totalità dei casi di natura pecuniaria. restano così scoperte e prive di idonei strumenti di garanzia quelle obbligazioni più complesse ed articolate aventi ad oggetto prestazioni di facere infungibile (es. contratti d'opera o contratti d'appalto anche pubblici) per cui la previsione di meccanismi di compensazione del creditore dalle conseguenze negative dell'inadempimento è maggiormente sentita
- Limite inerente al rischio garantito: il garante risponde, infatti, solo per l'inadempimento colpevole del debitore e non anche nelle ipotesi in cui l'obbligazione si estingue ma il creditore resta comunque insoddisfatto (ad es. impossibilità sopravvenuta)
- Accessorietà funzionale della garanzia all'obbligazione garantita, in ragione dell'ostacolo all'immediata escussione dato dalla possibilità per il garante di opporre tutte le eccezioni relative al rapporto principale

### Fideiussione omnibus
Figura di fideiussione la cui natura tipica o atipica è stata oggetto di dispute dottrinali.
E' una fideiussione per debiti futuri, diffusa nella prassi bancaria, con cui il fideiussore (privato, società o altra banca) garantisce per l'adempimento di tutte le obbligazioni che il debitore principale (generalmente un imprenditore) ha assunto ed assumerà nei confronti del creditore (di norma una banca)
- Ciò che connota la fideiussione omnibus è il peculiare oggetto della garanzia, comprensivo di tutte le obbligazioni dirette o indirette presenti o future che sorgeranno nel corso di un dato rapporto in capo al beneficiario della garanzia nei confronti dell'ente creditizio. Si è detto, in questo senso, che la fideiussione omnibus si atteggia a forma di garanzia "in divenire", connessa causalmente ad un rapporto principale anch'esso in fieri.
- Funzione: Attraverso l'apposizione della clausola omnibus, pertanto, si consente al garantito un più rapido ed immediato accesso al credito, evitandogli di dover chiedere una nuova garanzia per ogni nuova operazione posta in essere; corrispondentemente la clausola avvantaggia anche l'ente creditizio, che vede rafforzate le possibilità di veder restituito quanto prestato, potendosi rivolgere al fideiussore omnibus senza che questi possa opporgli di non essere a conoscenza del numero e dell'entità dei debiti del garantito.
- Ulteriore connotato che distingue la fideiussione omnibus da quella ordinaria è la sua ==aleatorità==, data dal fatto che la disposizione patrimoniale del fideiussore risulta sostanzialmente illimitata e non prevedibile nel momento in cui presta la garanzia

Alla luce delle peculiarità della fattispecie, la dottrina non ha sempre espresso orientamenti concordanti sulla natura tipica o atipica della stessa:
- alcune risalenti pronunce hanno sostenuto il carattere atipico dell'istituto (riconducendolo al contratto autonomo di garanzia)
- l'orientamento dottrinale e giurisprudenziale prevalente ritiene che l'istituto trovi il proprio referente normativo nell'art. 1938 cc e sia riconducibile allo schema della fideiussione. A dispetto dei menzionati isolati accostamenti allo schema del contratto autonomo di garanzia, ==la fideiussione omnibus si caratterizza per una piena accessorietà rispetto al rapporto base== fra ente creditizio e beneficiario della garanzia, per cui il garante può opporre tutte le eccezioni relative a tale rapporto.

Cionondimeno l'esposizione potenzialmente incontrollabile del patrimonio del fidfeiussore ha indotto una risalente giurisprudenza di merito a dubitare della validità della fideiussione ritenendola nulla per indeterminatezza dell'oggetto (1346 e 1348):
- dubbi sconfessati sin dall'origine dalla Suprema Corte, che ha sempre affermato la validità della clausola omnibus, ritenendo che l'oggetto del contratto di fideiussione, se pur non determinato fosse comunque determinabile per relationem (con riferimento alle parti del rapporto fondamentale). La determinazione per relationem sarebbe possibile sia per il rapporto esistente tra banca e debitore principale che permetterebbe al fideiussore di prevedere l'importo dei crediti che la banca può erogare alla luce della situazione patrimoniale e delle vicende pregresse del cliente; dall'altro il parametro di buona fede impone alla banca di astenersi a erogare credito nel caso in cui risulti sproporzionato rispetto all'ammontare delle somme normalmente concesse o laddove appaia manifesta l'insolvenza del debitore (in caso contrario il fideiussore potrebbe opporre l'exceptio doli alla banca che chiede l'adempimento dell'obbligazione di garanzia)
- Il legislatore, pur consapevole dell'orientamento giurisprudenziale favorevole alla validità di una pattuizione così congegnata, è intervenuto espressamente prevedendo all'art. 1938 cc la possibilità di fideiussione per debiti futuri, imponendo la previsione di un massimale che renda certa l'entità della garanzia; l'art. 1956 cc prevede poi la nullità di ogni rinuncia preventiva del garante ad avvalersi del diritto previsto al c. 1 di essere avvisato prima dell'erogazione del credito in caso di peggioramento delle condizioni patrimoniali del debitore.
- La garanzia de qua soggiace pertanto alla regola inderogabile che sancisce la liberazione del fideiussore tutte le volte in cui il creditore, pur sapendo che le condizioni patrimoniali del debitore sono divenute tali da rendere notevolmente più difficile il soddisfacimento della pretesa creditoria, ha concesso credito al fideiuvato senza autorizzazione del fideiussore, esponendo il patrimonio di costui al rischio di un'aggressione quantitativamente maggiore in caso di incapienza della sfera patrimoniale del debitore
- La nuova formulazione della norma non chiarisce, peraltro, se sia possibile estendere l'ambito della garanzia omnibus ad alcune obbligazioni derivanti da fatto illecito nonché alle obbligazioni assunte dall'erede del debitore principale: se i limiti della fideiussione omnibus devono essere individuati in considerazione della qualità delle parti e in base ad un criterio di normalità, non dovrebbero rientrare nell'obbligazione di garanzia, ancorché il debito rientri nei limiti dell'importo massimo garantito i casi di novazione di obbligazione derivante da fatto illecito del debitore compiuto ai danni della banca e poi refluita nella fideiussione che assiste le operazioni bancarie dell'autore dell'illecito; le operizioni illecite derivanti dalla collussione tra debitore principale e personale della banca; i casi di estensione non autorizzata della garanzia alle obbligazioni assunte dagli eredi del debitore principale 

In conclusione, occorre ricordare che la giurisprudenza più recente (Cass. 1520/2010) ha ritenuto che ==la necessità della determinazione di un importo massimo garantito nell'ipotesi di pattuizione di clausole omnibus deve considerarsi quale principio generale di garanzia e di ordine pubblico economico==, valevole anche per le garanzie personali atipiche, comprese le lettere di patronage. 

### Fideiussio indemnitatis
Prima figura di garanzia atipica elaborata dalla prassi dei commerci e recepita dalla giurisprudenza. 
Attua il superamento dei primi due limiti intrinseci al modello delle garanzie tipiche: l'==identità della prestazione== oggetto dell'obbligazione di garanzia e consequenzialmente il ==rischio garantito== (non solo inadempimento colpevole)
- Il garante assume nei confronti del creditore l'obbligo di tenerlo indenne, mediante il pagamento di un determinato importo, dalle conseguenze pregiudizievoli della mancanza della prestazione per effetto dell'inadempimento del debitore o anche di un qualsiasi altro evento pure non imputabile al debitore, che abbia in concreto impedito al creditore il conseguimento della prestazione
- ==La diversità di oggetto dell'obbligazione di garanzia - non già esecuzione della stessa prestazione dovuta dal debitore principale, bensì nella corresponsione di una somma di denaro a titolo di indennizzo== - comporta che la stessa potrà essere prestata ==anche a garanzia dell'adempimento di prestazioni infungibili==, per l'altro che con essa il garante potrà assumere non solo il rischio di inadempimento colpevole, ma anche ==più in generale il rischio del fallimento oggettivo della prestazione== (tipicamente per impossibilità sopravvenuta non imputabile)
- La funzione di tale variante atipica della fideiussione pertanto, pur essendo di garanzia, si profila di tipo indennitario-compensativo e non satisfattorio in forma specifica
- La fideiussio indemnitatis conserva la caratteristica dell'accessorietà, in ciò differenziandosi dal contratto autonomo di garanzia
### Contratto autonomo di garanzia (garantievertrag)
La più importante figura di garanzia: contratto con cui il garante (generalmente una banca o compagnia di assicurazioni), su incarico del debitore, assume nei riguardi del creditore l'impegno ad effettuare una determinata prestazione nell'eventualità che il debitore non adempia alle proprie obbligazioni.
Il pagamento del garante è dovuto a ==prima richiesta==  del garantito (tanto che si usa parlare anche di garanzia a prima richiesta o senza eccezioni o a prima domanda o incondizionata o a insindacabile giudizio del beneficiario) con rinuncia del garante a far valere qualsivoglia eccezione relativa all'esistenza, validità o coercibilità del rapporto obbligatorio.

Alla base della fattispecie è possibile individuare tre contratti (o rapporti):
- Contratto base (vendita appalto, somministrazione), che lega l'ordinante al beneficiario, dando vita al ==rapporto di valuta==
- Contratto di mandato, che crea il ==rapporto di provvista== tra debitore principale e garante, in virtù del quale il primo (cd ordinante) conferisce al secondo l'incarico di stipulare il contratto di garanzia con il creditore del rapporto base. Si tratta di un mandato senza rappresentanza e irrevocabile (in quanto stipulato anche nell'interesse del creditore ex 1723).  Oltre che dal mandato (ipotesi più ricorrente) il rapporto tra creditore e garante può scaturire dalla stipulazione di una polizza fideiussoria con una compagnia di assicurazioni
- Contratto di garanzia tra garante e beneficiario, con il quale il garante si obbliga nei confronti del creditore a versargli, su semplice richiesta e senza poter opporre alcuna eccezione, l'equivalente della prestazione dovuta dal debitore maggiorato delle spese e dei danni.
Questi tre contratti, pur se distinti, sono legati da un ==collegamento negoziale== in quanto ==finalizzati a perseguire uno scopo economico unitario== che rappresenta la causa concreta della complessiva operazione giuridica, ossia la ==traslazione dalla sfera giuridica patrimoniale del creditore a quella del garante del rischio del mancato raggiungimento da parte del primo del risultato economico cui era prodromico il negozio garantito==.

La fattispecie supera tutti e tre i limiti del modello delle garanzie tipiche:
- Identità della prestazione -> la prestazione cui il garante si impegna nei confronti del creditore non deve necessariamente essere identica sul piano qualitativo a quella cui è tenuto il debitore principale; quest'ultima può consistere anche in un facere infungibile
	- ciò è dimostrato dal frequente utilizzo dello schema del contratto autonomo nel settore degli appalti pubblici, nell'ambito del quale la prassi ha elaborato molteplici varianti applicative dello stesso: il bid bond spesso richiesto come requisito di ammissione alla procedura concorsuale (ossia la garanzia di mantenimento dell'offerta con cui si assicura la serietà di un'offerta in sede di gara di appalto, coprendo il rischio che l'aggiudicatario si sottragga alla stipulazione del contratto) o il performance bond (garanzia di buona esecuzione dell'appalto che viene prestata dopo l'aggiudicazione e copre il rischio della non corretta o completa esecuzione dell'appalto aggirandosi di norma tra il 5% e il 109% del valore del contratto) o il maintenance bond (garanzia di manutenzione finalizzata a rimuovere il rischio che l'appaltatore non rimuova i difetti emersi dopo la consegna dell'opera o si sottragga alla manutenzione della stessa) o il payment bond (che assicura al beneficiario il rimborso delle somme versate all'ordinante a titolo di acconto per l'esecuzione di una determinata prestazione).
- Limite del rischio garantito, non solo finalità di soddisfacimento in forma specifica (della stessa prestazione oggetto del negozio garantito), ma anche ==compensativo-indennitaria==, tenendo indenne il creditore delle conseguenze economiche negative della mancata prestazione da qualunque causa essa derivi, anche se diversa dall'inadempimento imputabile al debitore. Al pari di quanto vale con la fideiussio indemnitatis, il garante può impegnarsi a esonerare il creditore del rischio economico non solo dell'inadempimento, ma anche del fallimento oggettivo della operazione derivante da un qualsiasi evento anche non imputabile al debitore (tipicamente l'impossibilità sopravvenuta)
- ==Accessorietà==: il garante si impegna ad eseguire la prestazione a semplice richiesta del creditore, rinunciando alla possibilità di sollevare eccezioni relative al rapporto obbligatorio sottostante. Si verifica, pertanto, un'astrazione sostanziale della garanzia rispetto al rapporto garantito. Ed ==in ciò sta la differenza con la fideiussione con clausola solve et repete, che determina un'astrazione solo processuale==: in quest'ultima il fideiussore si impegna ad adempiere immediatamente al creditore che lo richieda senza poter preventivamente eccepire le questioni relative al rapporto di valuta, ma resta salva la possibilità di far valere quelle stesse eccezioni successivamente in giudizio ai fini della ripetizione di indebito. Il fideiussore non rinuncia alle eccezioni relative al rapporto di valuta, bensì alla sola possibilità di sollevarle anteriormente all'adempimento: il vincolo di accessorietà sostanziale tra obbligazione fideiussoria e principale non viene eliso, ma si determina esclusivamente un'inversione temporale tra la contestazione del credito e l'adempimento dell'obbligazione.
	- Resta ovviamente ferma la possibilità, anche nel contratto autonomo di garanzia, per il garante di opporre tutte le eccezioni relative al contratto di garanzia che lo lega direttamente al creditore (rapporto finale), nonché tutte le eccezioni relative ai rapporti personali con il creditore medesimo
Se è certo che il contratto autonomo di garanzia si caratterizza per un'astrazione sostanziale (non solo processuale) rispetto al rapporto garantito, maggiormente controversa è stata, in dottrina e giurisprudenza, la definizione dell'effettiva portata di tale autonomia, occorrendo definire se si tratti di autonomia assoluta (per cui il garante non può muovere mai alcuna eccezione relativa al rapporto fondamentale) o pur sempre relativa (che in alcune circostanze legittima il garante ad opporre eccezioni relative al rapporto fondamentale al fine di evitare il pagamento). 
Orbene, a fronte di una superata dottrina minoritaria per cui l'autonomia della garanzia avrebbe carattere assoluto, ==la dottrina e la giurisprudenza dominanti hanno abbracciato una nozione di autonomia relativa e temperata, facendo leva sul principio fondamentale di necessaria causalità dei negozi giuridici e, più in generale delle attribuzioni patrimoniali==.
Si rileva che la fattispecie in esame ha pur sempre causa di garanzia, come rivela la denominazione, costituita dalla traslazione dalla sfera giuridica del creditore a quella del garante del rischio del mancato raggiungimento del risultato economico cui era preordinato il negozio garantito. ==La nozione di garanzia implica==, cioè, per definizione ==un sia pur minimo collegamento funzionale con il rapporto garantito==, che non può essere eliso in modo integrale e assoluto ==sancendo l'irrilevanza anche delle più macroscopiche ipotesi di mancanza o invalidità del debito garantito==. Ove così fosse, infatti, verrebbe meno l'ubi consistam della causa di garanzia, trasformando il contratto in esame in un negozio totalmente astratto, come tale nullo per mancanza di causa (ex 1325 n. 2 e 1418)
- Sulla base di tali premesse, la giurisprudenza ritiene ormai pacificamente che nell'ambito del contratto autonomo di garanzia ==il garante sia in ogni caso legittimato, e anzi onerato, a rifiutare il pagamento attraverso lo strumento dell'exceptio doli generalis== laddove il debito garantito risulti macroscopicamente inesistente o invalido e, per l'effetto, l'escussione della garanzia da parte del creditore patentemente abusiva e fraudolenta. Rientrano senz'altro in tali ipotesi i casi in cui la garanzia venga escussa a fronte della ==già intervenuta estinzione del debito garantito== (per prescrizione, esatto adempimento da parte del debitore principale, risoluzione del rapporto principale per fatto non imputabile al debitore) ==nonché a== ==fronte della palese nullità del titolo per illiceità (della causa, dell'oggetto o del motivo comune)==
- Ci si chiede cosa accada per le altre cause di nullità, nonché per le cause di inefficacia, annullabilità, rescindibilità. Per le altre cause di nullità, la tesi prevalente esclude la possibilità di far valere la relativa eccezione, in virtù dell'autonomia che connota l'istituto. Queste eccezioni, pertanto, verranno fatte valere ai fini della ripetizione d'indebito da parte del debitore principale, ma non possono paralizzare l'escussione della garanzia. Altri, invece, ritengono che la nullità possa essere sempre fatta valere perché implica che il contratto dall'origine non produce effetti e, dunque, non è mai nato il diritto di credito. Per questo c'è chi, equiparando il contratto nullo a quello inesistente, ritiene che tutte le nullità, non solo quelle legate al fenomeno di illiceità della causa o oggetto, debbono essere sempre valutabili dal giudice al fine di rendere inoperante la garanzia, sempre che ci sia la prova liquida nel senso sopra descritto.
- Per l'annullabilità e la rescindibilità del contratto garantito, parte della dottrina ritiene che le relative eccezioni debbano essere fatte valere nell'ambito dell'exceptio doli, quantomeno laddove ci siano comportamenti del creditore contrastanti con i principi di buona fede nell'esecuzione dei contratti. Questa tesi non appare convincente, in quanto contrasta con le caratteristiche naturali dell'eccezione di annullabilità. Questa, infatti, è di natura strettamente personale e può essere fatta valere dalla sola parte del contratto annullabile (il debitore principale) e non anche da un terzo come il garante; si consideri, inoltre, che il contratto annullabile potrebbe anche essere sanato mediante convalida del diretto interessato.
Quale che sia l'ambito delle cause contestabili di inesistenza e invalidità del debito garantito, l'opponibilità dell'eccezione di malafede, volta ad impedire il conseguimento di vantaggi indebiti, è subordinata in ogni caso all'esistenza di una ==prova pronta e liquida== sul carattere abusivo e fraudolento della richiesta di pagamento del creditore. Il comportamento del creditore che giustifica l'eccezione deve risultare prima facie doloso, abusivo e fraudolento, deve essere manifesto e documentato e quindi risultare da prove certe e non contestate, giacché soltanto al sussistere di tali circostanze il rifiuto del garante di adempiere si manifesta compatibile con il carattere autonomo dell'obbligazione di garanzia.

### Il sistema delle rivalse e la tutela preventiva del debitore
L'ordinamento appresta specifici mezzi di tutela sia a favore del garante, per permettergli di recuperare quanto pagato, sia a favore del debitore principale.
Il garante:
- ha diritto al regresso nei confronti del debitore per la restituzione della somma pagata, nonché per la corresponsione delle spese e del compenso per l'esecuzione del mandato. In sede di rivalsa restano fermi gli effetti e le conseguenze dell'eventuale diversa configurazione data dalle parti al rapporto fra debitore e garante (ad es. quando l'assunzione della garanzia rivesta carattere di gratuità o liberalità) e in secondo luogo a pretendere la corresponsione dei mezzi, delle spese e del compenso per l'esecuzione del mandato (1719, 1720)
- Qualora il pagamento non fosse nel merito dovuto, ma il garante abbia comunque dovuto procedervi in ragione dell'autonomia della garanzia si configura un pagamento indebito in favore del beneficiario-indebito creditore. In questo caso il debitore escusso in via di regresso dal garante che ha pagato, potrà successivamente agire nei confronti del creditore principale per la restituzione dell'indebito. L'autonomia sostanziale della garanzia comporta, infatti, che l'esperimento dell'azione di ripetizione della prestazione effettuata dal garante nei confronti del creditore spetta non già al garante, che ha effettuato il pagamento, bensì al debitore garantito che abbia dovuto a sua volta rifondere il garante del pagamento effettuato. Ritenere diversamente che l'azione di ripetizione dell'indebito spetti al garante significherebbe attribuire carattere provvisorio al pagamento da questi effettuato, così confondendo la fattispecie in una fideiussione con clausola solve et repete (con mera astrazione processuale e non sostanziale)
- Diversa è l'ipotesi di pagamento non dovuto nel merito, ma con riferimento al quale sussistevano le condizioni per la formulazione dell'eccezione di dolo generale (ad es. il caso in cui il garante abbia scelto consapevolmente di pagare il creditore nonostante la sua richiesta apparisse dolosa o fraudolenta). In tale circostanza, ove il garante, violando l'obbligo di protezione gravante nei confronti del debitore, non si sia avvalso pur sussistendone i presupposti dell'exceptio doli, è escluso il diritto di regresso nei confronti dell'ordinante/debitore, potendo solo esperire la condictio indebiti verso il creditore (ovvero, secondo minoritaria dottrina che ritiene esclusa l'actio indebiti in ragione dell'autonomia della garanzia, mediante la residuale azione di arricchimento senza causa). 
- Resta precluso per il garante l'esperimento dell'azione di regresso, con salvezza di restituzione dell'indebito o arricchimento senza causa anche ove il pagamento non fosse dovuto per motivi attinenti al rapporto di garanzia e le relative eccezioni non siano state tempestivamente sollevate.
- Si ritiene, peraltro, che il debitore sia legittimato ad attivare forme di tutela preventiva, volte ad evitare che il garante paghi indebitamente al beneficiario. Una forma di tutela preventiva è costituita dall'azione cautelare atipica ex 700 cpc attribuita dal debitore al fine di impedire al garante l'indebito adempimento dell'obbligazione di garanzia previa verifica della sussistenza dei presupposti per la concessione della misura cautelare (fumus boni iuris e periculum in mora). Di regola, il debitore, avuta notizia della concreta intenzione o della proposizione dell'istanza di escussione della garanzia da parte del creditore, cita in giudizio il garante per ottenere dal giudice una pronuncia inibitoria che imponga al garante di non provvedere all'adempimento dell'obbligazione di garanzia qualora ne sia richiesto dal creditore ovvero, se la richiesta è già stata avanzata, di non darle esecuzione

### Lettere di patronage
Ultima fattispecie di garanzia atipica; anche dette lettere di patrocinio (influenza o raccomandazione), istituto coniato dal diritto inglese (confort letters), che ha trovato notevole successo nel nostro ordinamento giuridico.
Sono dichiarazioni aventi oggetto e tenore variabili (redatte di norma in forma epistolare) con cui, in occasione dell'erogazione di un mutuo o dell'apertura di un credito o della stipulazione, proroga o estensione di contratti di finanziamento, un soggetto (patrocinante o patronnant) formalmente terzo rispetto al beneficiario della somma eroganda, dà assicurazioni al potenziale futuro finanziatore (di regola banca o istituto di credito) in ordine al buon esito del finanziamento al fine di indurlo alla concessione, al mantenimento o alla proroga dello stesso.
La capacità di tali dichiarazioni di influenzare il creditore, inducendolo alla concessione del finanziamento, è resa possibile dal fatto che il patronnant, pur se formalmente terzo rispetto al futuro debitore della somma eroganda (patrocinato), ==è legato a quest'ultimo da un rapporto di controllo, giuridico e/o economico==, e sarà tanto maggiore quanto più elevato sia il grado di autorevolezza del patronnant, per serietà e solidità patrimoniale.  Si spiega così l'impiego di questa forma di garanzia nei gruppi di impresa da parte della società capogruppo su quelle controllate.

- A contenuto debole, dichiarazioni a carattere meramente assertivo e informativo, con cui il patronnant non assume alcun impegno negoziale nei confronti del destinatario della lettera, limitandosi a informarlo di fatti o circostanze inerenti allo status del debitore (ad es. informazioni sull'organizzazione societaria, la complessiva situazione patrimoniale e finanziaria, sull'esposizione debitoria, sulla regolarità della gestione, la correttezza della policy, l'efficienza amministrativa) ovvero dei propri rapporti con quest'ultimo (ad es. di partecipazione, di controllo, contrattuali, parasociali)
	- il carattere non impegnativo delle dichiarazioni non implica irrilevanza giuridica della stessa o irresponsabiliàt del patronnant che fornisca informazioni false. Dato che le informazioni sono idonee a influire in modo qualificato e determinante sulle scelte economiche del destinatario, l'eventuale falsità delle stesse, incidendo in modo pregiudizievole sulla libertà di autodeterminazione del destinatario medesimo (e sull'esplicazione della sua libertà di iniziativa economica ex 41 Cost.) ==determina senz'altro responsabilità risarcitoria in capo al dichiarante mendace==.
	- Controversa è la ==natura di siffatta responsabilità==: 
		- secondo parte della dottrina e giurisprudenza sarebbe extracontrattuale, data l'assenza di una volontà di assumere impegni negoziali in capo al patronnant che esclude che la presa d'atto della dichiarazione da parte della banca possa essere qualificata in termini di accettazione di una proposta contrattuale e che, per l'effetto, la lettera a contenuto debole possa essere fonte di rapporti contrattuali. 
		- Secondo altra parte della dottrina, sorgerebbe responsabilità precontrattuale per violazione degli obblighi di buona fede (1337 e 1338 cc), dato che le lettere in questione incidono sul processo di formazione della volontà negoziale dell'ente creditore. A questa ricostruzione osta secondo l'orientamento prevalente la considerazione per cui, per definizione, la responsabilità precontrattuale può instaurarsi esclusivamente tra le parti del negozio stipulando e non anche nei confronti di soggetti terzi che pure abbiano interferito in modo determinante sull'andamento delle trattative
		- Infine la dottrina più recente, adottando il criterio anglosassone della proximity (prossimità del terzo) ritiene che il dichiarante non è mero terzo destinatario del precetto di neminem laedere, ma instaura un ==contatto sociale qualificato==, che gli impone un dovere di specifico rispetto dell'altrui sfera giuridica: sarebbe una situazione assimilabile a quella della mediazione tipica (anch'essa ricondotta dalla giurisprudenza alla responsabilità da contatto sociale qualificato), allorché il mediatore, privo di qualsiasi legame negoziale con alcuna delle parti, renda false dichiarazione in ordine ai fatti o circostanze determinanti per la valutazione della convenienza dell'affare. Si tratterebbe, pertanto, di responsabilità contrattuale da contatto sociale qualificato per violazione degli obblighi di protezione ex bona fide. Qualunque sia l'opzione prescelta, resta in ogni caso fermo che la configurabilità di una responsabilità in capo al patronnant per false informazioni non può prescindere dal rigoroso accertamento del nesso di causalità tra falsità delle informazioni rese e la scelta dell'ente creditizio di erogare il finanziamento ad un soggetto poi rivelatosi inadempiente
		- Più controversa è la necessità di una prova specifica dell'elemento soggettivo dell'ente patrocinatore o, in senso opposto, alla presumibile colpevolezza dello stesso. ==L'orientamento prevalente ritiene si tratti di presunzione di colpa in quanto la società patrocinante, tenuta al rispetto delle regole di diligenza professionale ex art. 1176 c. 2 è titolare di un potere di controllo==, sì da doversi ritenere conosca con precisione la situazione economica e finanziaria della patrocinata o, al più, versi nelle condizioni di poterla conoscere, con un onere di attivazione medio. Pertanto, una dichiarazione menzognera, fuorviante o reticente non può che imputarsi a dolo dell'autore o a inosservanza di quegli specifici doveri di conoscenza e di accertamento derivanti dalla posizione di controllo o influenza.
- Forti: dichiarazioni con le quali il patrocinante non si limita a rappresentare fatti e circostanze pregresse o attuali, ma assume veri e propri obblighi specifici nei confronti del destinatario della dichiarazione, finalizzati in vario modo ad assicurare il buon esito dell'operazione di finanziamento (ad es. impegnandosi a mantenere la propria partecipazione nella società debitrice, a esercitare determinate forme di controllo sulla stessa, a mantenere il livello della società debitrice a livelli tali da consentirne la solvibilità, a prestare garanzie per rendere più sicuro il rimborso del credito, a procurare egli stesso al debitore, se del caso, le somme all'uopo necessarie). Sono ==veri e propri negozi giuridici, tali da dar luogo in caso di inadempimento a responsabilità ex 1218 cc==
	- strutturalmente il negozio è di norma unilaterale, non essendo previsto un corrispettivo. Sono quindi eccezionali le fattispecie di cui agli artt. 1326 e 1327 cc
	- Oggetto di dibattito è la questione relativa al carattere tipico o atipico della fattispecie:
		- Alcuni autori hanno ravvisato nella lettera di patronage forte la medesima struttura del ==mandato di credito==, in quanto il rapporto si perfeziona per facta concludentia, nel momento in cui alla proposta del dichiarante patrocinante fa seguito l'erogazione del credito da parte del finanziatore, non essendo necessaria l'espressa menzione dell'obbligo del richiedente di assumere le obbligazioni proprie del fideiussore. La principale obiezione mossa a questo orientamento si fonda sul fatto che la banca non assume nei confronti del patronnant un vero e proprio obbligo di far credito al patrocinato (come invece previsto dall'art. 1958 cc)
		- Diverso orientamento ha attribuito alle dichiarazioni forti la natura giuridica di ==obbligazioni fideiussorie==; anche tale opzione, tuttavia, non è condivisibile, atteso che il patrocinante, contrariamente a quanto avviene con la fideiussione, non intende affiancare il proprio patrimonio a quello del debitore, a garanzia delle ragioni creditorie, ma mira piuttosto a convincere il creditore che il patrocinato terrà fede agli impegni che ha assunto. Il patronnant non si impegna a eseguire quanto dovuto dal patrocinato, ma solo a tenere determinati comportamenti volti ad assicurare la solvibilità del patrocinato stesso, in vista del suo adempimento. La divergenza è supportata dal dato positivo dell'art. 1937 cc, che impone che la manifestazione di volontà di assumere l'obbligazione fideiussoria sia espressa, pur se non con forma solenne, in modo inequivocabile.
		- Altri autori hanno ricondotto le lettere forti, soprattutto quelle di solvibilità e conservazione della consistenza patrimoniale, alla ==promessa del fatto del terzo== (1381) 
