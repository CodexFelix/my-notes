---
Fonti
Artt. 1387 cc 
---

Risponde all'esigenza che altri si sostituisca all'interessato nell'attività giuridica che lo riguarda
Il codice contiene una disciplina unitaria ed autonoma della rappresentanza, che pur se contenuta nel Titolo dedicato ai contratti, trova applicazione con riferimento ad ogni tipo di attività giuridica (non solo contrattuale).

Tramite questo istituto si verifica una scissione tra parte formale (autore materiale dell'atto) e parte sostanziale (nei cui confronti si producono le conseguenze giuridiche)

Elementi costitutivi: 
- spendita del nome: indicazione ai terzi della persona in luogo della quale il rappresentante agisce; pur in assenza di precise indicazioni codicistiche, deve risultare in maniera espressa ed univoca (in forma idonea da portarla a conoscenza di altra parte di media diligenza)
- rapporto di gestione: attività compiuta dal rappresentante, che deve agire per la cura dell'interesse del rappresentato e non per fini ulteriori. E' ammissibile la contemporanea cura di interessi propri o di terzi, come avviene nel 1395 (contratto con se stesso)
- potere del rappresentante: potere di agire tramite autorizzazione proveniente dall'interessato o conferimento di tale potere dalla legge

### Fonti del potere rappresentativo
Sono due: la ==legge e la volontà del rappresentato==.
Le due forme presentano significative differenze sul piano degli interessi tutelati: sono superindividuali in quella legale, particolari del rappresentato nella volontaria.
- Disposizioni applicabili: si ritengono normalmente estensibili quelle su rapp. volontaria a quella legale (es. 1393 sulla giustificazione del potere di rappresentante); fanno eccezione disposizioni che presuppongono capacità di agire del rappresentato (1389, 1390 e 1391 cc)

#### Rappresentanza Volontaria
- ==Conferita con **procura**==, negozio giuridico unilaterale che si perfeziona con la semplice manifestazione di volontà del suo autore, ==senza necessità di consenso del destinatario.==
- Difatti, la procura produce solo una facoltà di esercitare il potere rappresentativo e non un obbligo, che potrà discendere da un rapporto separato (es. contratto di mandato)
- La procura è, secondo la dottrina maggioritaria, un ==negozio astratto== - indipendente dal rapporto sottostante che dà luogo al conferimento del potere rappresentativo: l'invalidità della negozio gestorio non riverbera i suoi effetti sulla validità della procura e non può essere eccepita verso i terzi.
- Ad ogni modo, ==la procura ha una propria causa==, consistente nell'interesse dal rappresentato a farsi sostituire dal rappresentante nel compimento di uno o più atti giuridici. IN assenza di tale causa o a fronte dell'illiceità, la procura deve considerarsi nulla in applicazione del principio generale di causalità del negozio giuridico. Tale nullità non può opporsi ai terzi che abbiano in buona fede fatto affidamento ragionevole sulla procura.
- La procura può essere generale o speciale, a seconda che attribuisca il potere di compiere i singoli atti in essa indicati o tutti gli atti relativi alla gestione del patrimonio del rappresentato con esclusione degli atti di straordinaria amministrazione(1708 c. 2)e quelli richiedenti specifica autorizzazione (donazione, confessione, giuramento, contratto con se stesso)
- Forma per relationem (1392 cc); dottrina e giurisprudenza ritengono che ciò vale solo per procura a concludere  negozi e contratti, mentre per atti non negoziali per cui è richiesta forma scritta la procura ha forma libera.

##### Regime giuridico della procura
Negozio recettizio?
- Tesi minoritaria in dottrina ritiene, invece, la non recettizietà dato che il rappresentante acquista solo poteri, ma non assume alcun obbligo. Gli effetti si produrrebbero anche se il rappresentanze agisse senza che il dominus gliene avesse dato comunicazione
- Secondo tesi prevalente e preferibile la natura è recettizia, la sua efficacia è subordinata alla ricezione da parte del rappresentante. Per una serie di ragioni:
	- logico: il rappresentante deve essere a conoscenza dei poteri conferitigli
	- testuale: 1393 cc consente ai terzi di chiedere giustificazioni del potere al rappresentante, implicitamente presupponendo che questi sia in possesso del documento da cui essi derivano. 1397 cc obbliga il rappresentante alla restituzione del documento al termine dei poteri
- Secondo altra dottrina, che afferma sempre la recettizietà della procura, la mancata comunicazione darebbe luogo a figure come il falsus procurator (per cui la sopravvenuta conoscenza della procura equivarrebbe a ratifica) o alla gestione di affari altrui (2031 cc), così facendo salvi gli effetti dell'attività svolta in base ai principi sulla gestione

Recettizio nei confronti di terzi? 
- Si ritiene di no, non sono decisivi in tal senso artt. 1393 e 1396 (che impone di dare comunicazione delle modifiche e revoca della procura) - dato che l'art. 1393 prevede la facoltà e non l'obbligo di esigere l'esibizione della procura. Inoltre, la procura quale atto con cui si conferisce il potere di agire in nome e per conto altrui, deve ritenersi esistente anche a prescindere dalla conoscenza da parte degli altri ed essere conferita anche per contrattare con terzi indeterminati

Revoca della procura, è un negozio unilaterale con cui il rappresentato priva di efficacia la procura, estinguendo il potere del rappresentante.
- Autorevole dottrina sostiene che non si tratti di una revoca in senso tecnico (che in quanto tale dovrebbe agire retroattivamente), quanto piuttosto di un ==recesso== (1373cc) (dato che gli atti compiuti dal rappresentante prima della revoca sono pienamente efficaci)
- Discussa è la natura recettizia del negozio di revoca: un orientamento argomenta nel senso della recettizietà sulla base dell'onere previsto dal 1396 di pubblicità ai terzi; altro orientamento esclude la recettizietà in quanto la legge non prevede la comunicazione bensì l'onere della adeguata pubblicazione
- La legge nulla prescrive quanto alla forma della revoca. Secondo parte della dottrina, la disciplina applicabile dovrebbe essere quella generale relativa ai negozi risolutori; secondo l'orientamento prevalente la revoca deve ritenersi a forma libera (quindi oltre che espressa, tacita per comportamento incompatibile con la volontà di mantenere fermo il potere del rappresentante)
	- si ha revoca tacita, come in tema di mandato, quando si nomina un rappresentante esclusivo per il compimento dello stesso affare che ha costituito oggetto della procura oppure con l'espletamento della stessa attività da parte del mandante.
Altre cause di estinzione del potere di rappresentanza non sono opponibili ai terzi che le hanno senza colpa ignorate (1396 c. 2) - in mancanza di disciplina in materia di rappresentanza - si mutua quella del mandato (1722): il potere di rappresentanza si estingue per effetto della rinunzia del rappresentante, morte del rappresentato o rappresentante (in ragione della natura fiduciaria del rapporto che tra loro intercorre), cui è equiparata la sopravvenuta incapacità del rappresentante o del rappresentato (nelle forme dell'interdizione e della inabilitazione)

### Capacità e vizi della volontà
La disciplina sui vizi della volontà si giustifica in base alla ==scissione tra parte formale e parte sostanziale dell'atto==

Ai fini della validità del contratto concluso dal rappresentante, nella rappresentanza volontaria:
- Il rappresentato deve avere la capacità di agire
- E' necessario che il contratto non sia vietato al rappresentato (1389 cc) - ad es. per divieti derivanti da rapporti soggettivi

Non è necessaria la capacità di agire del rappresentante, in quanto gli effetti dell'atto non si ripercuotono nel suo patrimonio e non c'è pericolo di pregiudizio nei suoi confronti
Il rappresentante, in quanto parte formale, invece:
- deve essere capace di intendere e di volere, di comprendere il significato di ciò che dichiara. Da ciò consegue l'annullabilità secondo la disciplina generale del 428 cc
- ciò salvo che il contenuto sia stato predeterminato dal rappresentante (il rappresentato è un mero nuncius)
- in caso di vizi della volontà, il rappresentato può chiedere l'annullamento del contratto (1390 cc)

Il rappresentato che è in mala fede non può mai giovarsi della buona fede del rappresentante, potendo altrimenti la rappresentanza diventare uno strumento per eludere fraudolentemente la cogenza di norme giuridiche.

### Abuso di potere 
L'obbligo di perseguire l'interesse del rappresentato prescinde dal rapporto giuridico sottostante ed è intrinseco nel conferimento del potere di compiere atti che spiegano i propri effetti nella sfera giuridica altrui.
L'abuso di rappresentanza si realizza quando il rappresentante trascura o lede l'interesse del rappresentato o si discosta dalle indicazioni ricevute.

Non si ha abuso di potere nei casi di:
- mala gestio degli interessi del rappresentato per inesperienza, negligenza o imperizia del rappresentante (in questi casi la sanzione dell'annullabilità non trova applicazione e il rappresentato dovrà subire le conseguenze della scelta sbagliata del proprio rappresentante)
- predeterminazione dei contenuti del negozio da parte del rappresentato

Conflitto di interessi (1394 cc) è l'ipotesi tipica della figura generale dell'abuso di potere:
- si ha conflitto quando il rappresentante agisce ==esclusivamente nell'interesse proprio o di un terzo== e la situazione deve essere attuale (al momento della conclusione dell'atto, non rilevando quella sopravvenuta). Al momento del contratto, cioè, deve esservi un interesse del rappresentante in contrasto insanabile con quello del rappresentato di modo che il primo non possa essere realizzato se non con la lesione del secondo. 
- non si ha conflitto nell'ipotesi di mera convergenza tra interessi del rappresentato e quelli del rappresentante. La legge ammette, infatti, espressamente la possibilità di mandato conferito anche nell'interesse del mandatario (c.d. in rem propriam ex 1723 c. 2 cc)
Quanto al tipo di vizio che affligge l'atto compiuto dal rappresentante abusando del potere, si dividono due orientamenti:
1. Vizio sopravvenuto della causa della procura
2. (tesi più convincente, data la sanzione dell'annullabilità) Vizio relativo al profilo della legittimazione all'esercizio del potere di fronte ai terzi, che incide successivamente sulla validità dell'atto, con il limite della conoscenza o della conoscibilità da parte del terzo
Per l'annullabilità è necessario che al rappresentato ne sia derivato un danno:
- secondo quanto riconosciuto dalla giurisprudenza, non è necessario che il danno sia effettivo, essendo sufficiente anche un danno meramente potenziale. La differenza tra queste due ipotesi consiste nella possibilità per il rappresentato di chiedere, oltre all'annullamento, anche il risarcimento della perdita subita
- il danno rilevante comprende anche il danno morale
Condizione ulteriore per ottenere l'annullamento è che il conflitto d'interessi sia ==conosciuto o riconoscibile dal terzo==:
- il metro per valutare la conoscibilità del conflitto è quello dell'ordinaria diligenza, rapportata alle circostanze del caso concreto. Indizi frequentemente utilizzati dalla giurisprudenza sono: presenza di un rapporto di parentela, di coniugo o convivenza tra terzo e rappresentante

Ipotesi particolare e tipica di conflitto di interessi è data dal ==contratto concluso con se stesso==. Anche in questo caso la sanzione è quella dell'annullabilità del contratto, a richiesta del rappresentato, insieme al rimedio risarcitorio.


### Difetto di rappresentanza (o eccesso di potere)
Artt. 1398 e 1399 cc
Il contratto concluso dal falsus procurator non può produrre effetti né nei confronti del rappresentato né verso il falso rappresentante (che comunque ha concluso il contratto in nome altrui). Controversa è quindi la condizione giuridica del contratto concluso dal falsus procurator:
- Secondo un primo orientamento sarebbe nullo. Argomenti a favore: l'annullabilità deve essere espressamente prevista per legge e di regola consegue a vizi della volontà o difetti dela capacità, mentre nel conntratto concluso dal falsus procurator mancano elementi essenziali per la conclusione di un contratto, quali la volontà, la titolarità del diritto oggetto del negozio e la possibilità dell'oggetto. Inoltre, essendo stata prevista espressamente la sanzione dell'annullabilità per le meno gravi ipotesi di abuso di potere (1394 e 1395), in cui comunque c'è stato un conferimento di potere rappresentativo, si ritiene che la più grave ipotesi della totale assenza debba essere ricondotta alla nullità. Inoltre, bisogna considerare che l'azione di annullabilità è soggetta ad un termine a prescrizione che sanerebbe il difetto di elementi essenziali per la formazione del contratto. Infine, il dato testuale del 1398 cc non fa cenno ad un'azione di invalidità esperibile dal falso rappresentato, sì da far ritenere che possa essere dichiarata in ogni tempo e ad istanza di qualsiasi interessato, come appunto avviene nel caso di nullità.
- Secondo altro orientamento, il contratto deve ritenersi annullabile. L'argomento principale è dato dalla possibilità di sciogliersi dal contratto concluso tra falsus procurator e terzo prima ratifica del contratto concluso da parte del rappresentato (1399 c 3). Se il contratto fosse nullo, tale disposizione non troverebbe giustificazione, dato che il contratto sarebbe radicalmente inefficace. La nullità, inoltre, non sarebbe suscettibile di essere sanata con la ratifica
- Ulteriore tesi è quella del contratto in formazione: il contratto del falsus procurator è non perfetto, ma perfezionabile in un momento successivo mediante ratifica del rappresentato
- L'orientamento prevalente ritiene il contratto del falsus procurator ==inefficace==, perfetto sul piano strutturale, ma afflitto da un vizio esterno al contratto (appunto la mancanza di legittimazione del falsus procurator) tale da impedire al medesimo di produrre i suoi effetti, salva la possibilità per lo stesso di essere integrato.

==L'inefficacia del contratto stipulato dal falsus procurator è rilevabile d'ufficio.==
- Secondo l'orientamento giurisprudenziale tradizionale no, solo su eccezione del falso rappresentato. Integrerebbe un'eccezione in senso stretto. Questo in quanto: non integrando un'ipotesi di nullità non opera la regola del 1421 cc; si è di fronte ad un'inefficacia asimmetrica (il terzo contraente è vincolato, mentre il falsamente rappresentato no); l'improduttività di effetti opera in protezione del falsamente rappresentato
- Secondo l'interpretazione evolutiva della giurisprudenza di legittimità, la sussistenza di un fatto estintivo, impeditivo o modificativo, purché emergente dagli atti di causa, deve essere rilevata d'ufficio - sì da evitare che l'accertamento giudiziale dichiari esistente un diritto soggettivo che non è certo tale sul piano sostanziale, in quanto estinto, modificato o impedito nel suo sorgere. L'ambito della rilevabilità ad istanza di parte è limitato ai casi (che sono eccezioni in senso stretto) espressamente previsti dalla legge a quelli in cui l'effetto impeditivo/modificativo/estintivo si verifica per l'esercizio di un diritto potestativo, oppure si coordina con una fattispecie che potrebbe dar luogo all'esercizio di un'autonoma azione costitutiva.
	- Le ==SU 11377/2015== hanno statuito che, in caso di rappresentanza volontaria, ==la sussistenza del potere rappresentativo==, con l'osservanza dei suoi limiti, costituisce una circostanza che ha la funzione specifica di rendere possibile che il contratto concluso dal rappresentante in nome del rappresentato produca direttamente effetto nei confronti di quest'ultimo; come tale è ricompresa nel nucleo della fattispecie ed ==integra un elemento costitutivo della domanda== ==che il terzo contraente intenda esercitare nei confronti del rappresentato==. Quando si tratta di stabilire se il contratto non solo si è perfezionato, ma se produca effetto direttamente nei confronti del rappresentato, la situazione fenomenica assunta nello schema astratto della disciplina legale pone la legittimazione rappresentativa (accanto allo scambio dei consensi e alla spendita del nome altrui) come elemento strutturale e ragione dell'operatività, per la sfera giuridica del rappresentato, del vincolo e degli effetti che da esso derivano. Di conseguenza, il terzo contraente che deduce in giudizio un contratto stipulato con il rappresentante per ottenerne il riconoscimento e la tutela dovrà dimostrare non solo gli elementi richiesti dal 1325 cc per il perfezionamento del contratto, ma anche che detto contratto è stato concluso da un soggetto già autorizzato dal rappresentato a stipulare in suo nome o autorizzato ex post attraverso la ratifica. ==La presenza del potere rappresentativo o la ratifica si pongono come fatti costitutivi rilevanti==, come nucleo centrale del fenomeno giuridico di investitura, in quanto coelemento di struttura. ==La deduzione dell'inefficacia del contratto stipulato in suo nome da un rappresentante senza poteri rappresenta== pertanto, secondo la SC, ==non una eccezione== ma una ==mera difesa==, con la quale il convenuto non estende l'oggetto del processo al di là del diritto fatto valere dall'attore, né allarga l'insieme dei fatti rilevanti allegati al giudizio. Ne deriva che, allorché la mancanza di potere rappresentativo sia acquisita agli atti, il giudice può tenere conto di essa anche in assenza di una specifica deduzione della parte interessata, dato che ==la sussistenza dei fatti costitutivi della domanda deve essere esaminata e verificata dal giudice anche d'ufficio==

Responsabilità del falsus procurator nei confronti del terzo contraente (1398 cc),  discende (non da un inadempimento del contratto, dato che il rappresentante non ha concluso in nome proprio) dalla lesione della libertà negoziale del terzo, ossia dall'averlo dolosamente o colposamente indotto a stipulare un contratto invalido
- secondo la tesi prevalente è una ipotesi di responsabilità  extracontrattuale, più precisamente precontrattuale. 
- il danno risarcibile è limitato all'interesse negativo, ossia spese e perdite strettamente dipendenti dalle trattative e vantaggio conseguibile dal contraente in buona fede per il tramite di altre contrattazioni. Non ricomprende l'interesse positivo (i vantaggi ricavabili dall'adempimento del contratto)
- presupposto della responsabilità è l'inefficacia del contratto concluso (destinata a prodursi in assenza di ratifica). Non è necessario, secondo la giurisprudenza, che il terzo si rivolga nei confronti del falsamente rappresentato e che gli assegni un termine per pronunciarsi sulla ratifica (1399 c 4) dato che tale attività costituisce una facoltà e non un onere del terzo
- altro presupposto è che il terzo abbia confidato senza sua colpa nella validità del contratto concluso. Si ha colpa quando il terzo sia caduto in un errore evitabile con l'ordinaria diligenza. La giurisprudenza ha precisto che l'omessa richiesta da parte del terzo della giustificazione dei poteri del rappresentante (1393 cc) non integra la colpa. Inoltre, se il falsus procurator ha dolosamente indotto il terzo a ritenerlo legittimato a concludere il contratto, risponderà anche ove il terzo sia stato in colpa nel farvi affidamento.
- Trattandosi di un'ipotesi di responsabilità extracontrattuale, la relativa azione si prescrive in 5 anni. Secondo la giurisprudenza tale termine inizia a decorrere dal momento della conclusione del contratto. tra terzo e falsus procurator (momento in cui si perfeziona l'illecito), indipendentemente dalla possibilità di una successiva ratifica. Parte della dottrina ha criticato tale approccio, sostenendo che la mancata ratifica rilevi quale elemento costitutivo dell'illecito, che si consolida con la mancata ratifica; pertanto il termine di prescrizione dovrebbe decorrere a partire da tale momento.

Ratifica (1399 cc), atto unilaterale con cui il falso rappresentato rende efficace nei propri confronti il negozio del falsus procurator. 
- Discussa la natura giuridica, a seconda della tesi sostenuta sul tipo di vizio che affligge il contratto concluso dal falso rappresentante: è equiparata alla convalida da coloro che ritengono annullabile tale contratto; un atto a sé stante di appropriazione dell'atto per chi ritiene nullo il contratto. Secondo l'orientamento prevalente, che ritiene inefficace il contratto del falsus procurator, ==la ratifica è una forma di procura a posteriori== (come dimostrato dal fatto che deve rivestire la stessa forma richiesta per l'atto ratificato), ==un atto che integra il difetto di legittimazione del rappresentante==
- la ratifica ha efficacia retroattiva (1399 c. 2)
- Forma per relationem: deve avere la stessa forma prescritta per l'atto ratificando, sia che la forma è richiesta ad substantiam che ad probationem
- E' ritenuta un atto recettizio nei confronti del terzo contraente, non del falsus procurator.

Si discute se possano essere ratificati anche gli atti unilaterali compiuti dal falsus procurator:
- La tesi dottrinale prevalente lo ammette in. virtù dell'art. 1324 che estende le norme in materia di contratti
- Parte della dottrina, invece, nega tale possibilità in quanto pregiudicherebbe il destinatario dell'atto - che non potrebbe avvalersi della facoltà di sciogliersi dall'atto d'accordo con il falsus procurator e verrebbe a trovarsi in una situazione di incertezza derivante da un atto che non ha in alcun modo contribuito a porre in essere.


### Rappresentanza apparente
Figura di matrice giurisprudenziale, frutto dell'applicazione del generale principio della apparenza, non legislativamente codificato ma ormai ampiamente consolidato in dottrina e giurisprudenza.
Il principio dell'apparenza viene applicato dalla giurisprudenza in tema di rappresentanza nella forma della apparenza colposa (da distinguere da quella pura), per cui chiunque dolosamente o colposamente crea l'apparenza di una situazione di diritto o di fatto subisce le conseguenze di detta situazione nei confronti di chi vi abbia fatto ragionevole affidamento.

Entrambe le forme di apparenza risultano caratterizzate dai seguenti elementi costitutivi:
- circostanze obiettive che giustifichino l'erroneo convincimento di chi invoca l'accertamento della situazione apparente
- l'erronea opinione del terzo non determinata da un suo atteggiamento (affidamento incolpevole)
In più, l'apparenza colposa richiede un ulteriore elemento:
- ==la situazione di apparenza è determinata dal comportamento malizioso o negligente del soggetto nei cui confronti si invoca l'apparenza==

La conseguenza della rappresentanza apparente è che ==il contratto concluso dal rappresentante apparente è comunque produttivo di effetti nei confronti del rappresentato==.
Il fondamento non va rinvenuto nel conferimento di una sorta di procura tacita, ma nel ==principio di autoresponsabilità==. La responsabilità è inquadrata nell'ambito della responsabilità aquiliana, e in particolare precontrattuale, per lesione dell'affidamento ingenerato nel terzo.

La ratio della elaborazione giurisprudenziale è quella di rafforzare la tutela del terzo con uno strumento integrativo o alternativo rispetto al rimedio risarcitorio offerto dal 1398 cc.


