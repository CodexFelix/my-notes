**_Libertatem usucapere_? Usucapioni trilatere, polarità possessorie e meritevolezza assiologica comparativa negli acquisti non derivativi. A proposito di (pretesi) _effetti liberatori_ dell’usucapione.**

_«_[...] _L’aver piantato un albero  
non costituisce un atto idoneo  
all'usucapione della libertà_ [...]».  
(Quinto Mucio Scevola, I sec. a.c., cit. da Pomponio: 26 _ad Q. Mucium,_ in D. 8. 2. 7)

Premessa: tenetevi forte, ma non preoccupatevi: tema difficile, ma interessante e formativo. Suonasse, a vario titolo, troppo complesso, (non) lasciatevi incantare dalle premesse e saltate direttamente alla conclusione (anche se, come suole, è sempre il percorso, cioè il viaggio concettuale, la parte più bella).

_Usucapio libertatis_, dunque. Formula linguistica – credo ne conveniate, quand'anche ne sappiate poco – per sé indubbiamente ariosa, fortemente suggestiva e perciò indefinita e sfuggente. Perfino, in certo modo, poetica, nella sua ambigua ed attrattiva vaghezza: se il genitivo è oggettivo (onde finisce per evocare, di là dal fuor d'opera, i sensi d’una quasi romantica conquista di libertà), più ancora sarà la sonora e vigorosa cadenza anapestica del sintagma formulare ad apprestare, complice la duratura e qui davvero poco traducibile forza del latino, il tratto come d’una sibillina magia verbale.

Si comprende, perciò, che il giurista duri difficoltà ad inquadrarla: più spesso ne evidenzierà (nelle ambigue massime della giurisprudenza come nelle pensose sistemazioni dottrinarie) i contorni sfumati ed i malcerti confini. Quando propriamente non ne revochi in dubbio, a paradossale dispetto della ribadita forza evocativa, la sua stessa esistenza in effetto: come d’un’araba fenice (metastasiano correlativo oggettivo della '_fede degli amanti_', come ognuno sa; anzi, senz'altro '_delle femmine_', _quae tales_, secondo avrebbe chiosato, sornione, il Da Ponte del mozartiano '_Così fan tutte_'). A dire, insomma: che ci sia (l'_usucapio libertatis_, intendo) ciascun lo dice; dove sia, nessun lo sa.

Ovvio, perciò, che l’argomento sia complicato (a trarne non implausibili corollari, ne esce messa in discussione perfino la natura sempre e necessariamente originaria degli acquisti per usucapione: né – d’altra parte – la tematizzazione di una sorta di usucapione ‘derivativa’ ricusa di essere problematicamente alimentata da questioni nuove e complesse, come quelle correlate alla acquisizione positiva della trascrivibilità degli accordi mediati _de usucapione_, _ex_ art. 2643 n. 12 _bis_).

Perciò, semplifico.

E ci provo ponendo una domanda: l’art. 1153, comma 2, dettato a proposito della regola possessoria (che dice la proprietà acquisita suo tramite “_libera da diritti altrui sulla cosa_”) codifica un principio generale (valevole per tutti gli acquisti che – anche per questa ragione, cioè per evidenziare la dissoluzione con le situazioni pregresse da cui “_derivano_” – sogliono definirsi “_a titolo originario_”), oppure marca una disciplina particolare (perciò, con la consueta cadenza argomentativa fondata sul silenzio pretesamente significativo del legislatore) insuscettibile di estensione, per analogia, ai casi non previsti (e, appunto, all’usucapione in generale)?

Si può tentare di porre diversamente lo stesso quesito, per meglio intenderne le implicazioni: la “libertà” dai vincoli pregressi (a favore di soggetti terzi) gravanti sulla cosa è un effetto _essenziale_ agli acquisti non derivativi (proprio perché segnano un ‘nuovo inizio’, correlato alla natura ‘originaria’)? Oppure si danno acquisti a titoli originario _ma non liberatori_? Insomma, e con maggiore nettezza: l’_effetto liberatorio_ è consustanziale agli acquisti a titolo originario, oppure si danno distinzioni? Ovvio che solo nella seconda ipotesi (cioè: se è lecito postulare diverse declinazioni della vicenda acquisitiva, liberatorie e non) ha un senso preciso parlare di _usucapio libertatis_ (altrimenti sarebbe, come del resto sovente accade, nozione inutile, di là dalla suggestione delle parole: cioè a dire, quinta ruota del carro).

Ciò detto, il problema è che sulla applicabilità analogica dell’art. 1153, comma 2 le opinioni sono discordanti. E, soprattutto, sembra corretto convenire con la tesi di chi ne evidenzia la specificità e, quindi, la non estensibilità (in effetti: la regola possessoria trae alimento da una esigenza di certezza e speditezza dei traffici mobiliari, che dà ragione della _immediatezza_ dell’acquisto fondato sul possesso di buona fede; laddove, per dire, l’usucapione obbedisce a logiche diverse, se non altro in ragione della _lentezza_ temporale della sua progressiva maturazione).

Che fare, allora?

Comincerei con il richiamare ricorrenti massime, che dicono di radicali perplessità: per esempio, per istituire immediato confronto:

a. Cass. civ., sez. II, 27 marzo 2001, n. 4412: “_La materia dell’estinzione per non uso delle servitù prediali ha la sua disciplina nell’art. 1073 c.c. che collega tale effetto esclusivamente all’inerzia del titolare che si sia protratta per venti anni sicché non basta che il proprietario del fondo servente, avendolo acquistato in buona fede come esente dal peso, lo abbia altresì posseduto per dieci anni dopo la trascrizione del titolo_, non essendo prevista nel nostro ordinamento l’usucapio libertatis”;

b. Cass. civ., sez. II, 28 giugno 2000, n. 8792: “_L’usucapione compiutasi all’esito di possesso ventennale da parte di un soggetto privo di titolo trascritto estingue le ipoteche iscritte o rinnovate a nome del precedente proprietario, quantunque non ancora perente_, tale effetto estintivo riconducendosi non già ad una presunta usucapio libertatis bensì all’efficacia retroattiva dell’usucapione stessa”.

c. Cons. Stato, sez. VI, 3 ottobre 2018, n. 5671: “_L'usucapione di un bene immobile fa acquistare il bene libero da eventuali diritti altrui (c.d. usucapio libertatis), soltanto se il possesso sia stato esercitato in modo confliggente con tali diritti (nella specie, in cui la compravendita tra privati di un immobile sottoposto a vincolo culturale è stata denunciata dopo venti anni, il Consiglio di Stato ha rigettato la difesa dell'acquirente secondo cui il diritto di prelazione esercitato, in via subordinata rispetto alla Sopraintendenza, dal Comune, fosse prescritto a ragione dell'avvenuta usucapione del bene e dell'acquisto a titolo originario che ne sarebbe disceso); legittimamente l'ente pubblico esercita il diritto di prelazione sul bene culturale pagando l'importo pattuito dai privati come prezzo di compravendita, restando irrilevante che questo sia assai modesto per effetto dell'inflazione incorsa tra la conclusione del contratto e la denuncia del medesimo: si tratta, infatti, di un pregiudizio che l'interessato deve sopportare, dato che lo avrebbe potuto evitare se avesse provveduto alla denuncia con l'ordinaria diligenza_”.

Insomma, nell'ordine: l'_usucapio libertatis_ non esiste; oppure, comunque (esista o non esista), non serve (bastando l'effetto retroattivo dell'acquisto: ma qui, vien da dire aggiungendo dubbio a dubbio, _quid_ per la ricaduta in comunione legale _post tempus usucapionis,_ che la stessa giurisprudenza vorrebbe irretroattiva?); ovvero è viva e vegeta, e risolve (complessi) conflitti di interessi....

E allora proviamo a mettere in chiaro qualche punto fermo, nella prospettiva di una possibile conclusione.

Con la formula _usucapio libertatis_ (di là dalle iniziali suggestioni dalle quali abbiamo preso avvio) si fa riferimento a un (presunto e discusso, appunto) effetto estintivo di diritti gravanti su un bene immobile, quale conseguenza derivante dal possesso altrui utile _ad usucapionem_.

In assenza di una disciplina positiva, non sussiste, in astratto, una _incompatibilità logica_ tra l’usucapione di un bene e la _permanenza ovvero la mancata permanenza_ sul medesimo bene di pretese altrui: perciò occorre verificare se l’effetto liberatorio, tipico della figura: _a_) debba necessariamente derivare da una scelta normativa espressa del legislatore ovvero _b_) se il silenzio sul punto costituisca una lacuna normativa da colmare, applicando in via analogica principi ricavabili da altre norme.

In ogni caso, l’acquisizione del bene libero da pretese altrui, quale effetto dell’_usucapio libertatis_, troverebbe la sua giustificazione non già (_soggettivamente_) nel mancato esercizio o nel non uso del diritto da parte del terzo (e, quindi, in una sorta di “penalizzazione sociale” del terzo per non aver esercitato per un certo periodo di tempo il proprio diritto, come è tipico della prescrizione), ma (_oggettivamente_) nella “incompatibilità” della pretesa del terzo con la nuova posizione giuridica soggettiva che nasce dall’usucapione.

In sostanza, riconoscendo valore giuridico all’istituto, la vicenda dell’usucapione prospetterebbe due concorrenti effetti:

a) uno (_necessario e caratteristico_) _acquisitivo_ legato al possesso protrattosi nel tempo (usucapione in senso proprio);

b) l’altro (_concorrente ed eventuale_) _estintivo_, per incompatibilità della pretesa del terzo con il diritto acquistato a titolo originario.

È interessante evidenziare, comunque, che la problematica dell’(eventuale) effetto liberatorio riconnesso all’acquisto a titolo originario (della sua configurabilità, dei suoi modi, delle sue condizioni) si collochi nel quadro di autonome tipologie di conflitti circolatori, che coinvolgono terzi aventi causa o titolari di diritti incompatibili sul bene oggetto di usucapione: ciò che può essere adeguatamente illustrato, in concreto, osservando che:

_a_) mentre nella ordinaria vicenda acquisitiva dell’usucapione, la prospettiva è quella (bilaterale) che contrappone l’usucapito all’usucapiente (il cui interesse è, per definizione, preferito e tutelato dall’ordinamento);

b) nel caso dull’_usucapio libertatis_ (in cui l’acquisto della proprietà si accompagna alla _liberazione_ dei pesi che vi gravavano a favore di terzi), si tratta di _vicenda trilatera_, nella quale è, perciò, necessario prefigurare i termini di un più articolato bilanciamento degli interessi in gioco (considerando, accanto alle pretese di colui che acquista un bene a titolo originario, quelle dei terzi che, appunto, sul medesimo bene vantino diritti reali parziari o altri diritti, per esempio - come nel caso della prelazione culturale - potestativi, in base a legittimi titoli).

Il dubbio di fondo (sperando che l'eccesso di sintesi non nuoccia alla sua messa a fuoco) è il seguente:

_a_) questo (caratteristico) conflitto trilatero va composto sulla base di un criterio _formale ed oggettivo_ (dunque, in base a _precisa opzione normativa_: il confronto, ovvio, è con l'art. 1153, comma 2, che riguarda, nel senso chiarito, la circolazione dei beni mobili)?

_b_) Oppure si impongono (allora, alla stregua di un criterio di 'meritevolezza' in concreto, di ordine propriamente 'causale') apprezzamenti in concreto, _secundum quod_ (in sostanza, distinguendo tra le varie situazioni potenzialmente estinte dal valorizzato effetto liberatorio, non tutte assiologicamente poziori: si pensi alle garanzie, nell'economia moderna di mercato, a fronte delle servitù tipiche di un mondo tipicamente rurale; o, appunto, alle prelazioni 'culturali', in cui la meritevolezza attinge e veicola la dimensione di interessi pubblici quando non propriamente comuni...). Dove c'è spazio anche per agganci di ordine costituzionale (art. 2, quanto alla logica solidaristica; o 9, per la cultura etc.: il tutto nel quadro di una funzionalizzazione _in corpore vivo_ autorizzata (ed imposta) dall'art 42 Cost....

Suggestioni evocative. Conviene, per non aggravare il ragionamento, restare alla decisione del Consiglio di Stato richiamata _supra_: perché elabora (a differenza della 'rinunziataria' posizione della Cassazione, che genera qualche indesiderata aporia di sistema, su cui _glissons_) una concettuologia chiara e funzionale (cui limiterei, perciò, il senso di questa sintesi).

Impraticabile (allora) l'applicazione analogica _in re_ dell'art. 1153, comma 2 (troppo diverse, come detto, le ragioni operanti per le cose 'in movimento', cioè, appunto, _mobili_), l'approccio giusto sembra proprio quello che muove dal rilievo per cui, essendo l’usucapione, come acquisto a titolo originario, un effetto _ex lege_ riconnesso ad un _fatto_ (quale è il possesso continuato), è la possibile '_dimensione del possesso_' (in relazione alla sua diversificata incidenza sulle posizioni di soggetti terzi) a misurare e fondare il diverso grado e la diversa estensione degli effetti (giusta il tradizionale principio per cui _tantum praescriptum quantum possessum_, che, del resto, è desumibile dallo stesso art. 1153. 2° comma nonché, e soprattutto, dall’art. 1159 in materia di usucapione breve, laddove l’effetto si misura con il titolo astrattamente idoneo e la buona fede del possessore).

Evidenziando come il criterio in questione rispetti le premesse metodologiche (trattandosi, come è agevole percepire, di criterio _obiettivo, certo, formale e ancorato al dato normativo_), noterete allora che, sotto questo punto di vista, sono tre le possibili situazioni che, in astratto, possono crearsi in conseguenza del maturarsi dell’usucapione, attraverso il possesso continuato, quando l’acquisto incida su diritti preesistenti di terzi. In particolare può immaginarsi (_quartum non datur)_ un esercizio del possesso _ad usucapionem:_

_a_) incompatibile con eventuali pretese altrui;

_b_) compatibile con eventuali pretese altrui;

_c_) indifferente rispetto alle eventuali pretese altrui.

Orbene, nella prima ipotesi, un esercizio del possesso, incompatibile con altrui pretese, che si sia protratto per venti anni, supera di fatto ogni ostacolo ad una soluzione positiva degli interrogativi posti: la proprietà acquistata a titolo di usucapione non troverà impedimenti in diritti reali parziari spettanti a terzi soggetti, perché, verosimilmente, questi ultimi si estingueranno per non uso ventennale (ovvio che la soluzione sia agevolata dalla coincidenza tra il termine ventennale dell’usucapione ed il termine di prescrizione per non uso dei diritti reali minori: taccio, per semplicità, dell'usucapione abbreviata, che rende solo necessario un ragionamento più sfumato). In buona sostanza, l'acquisto è liberatorio perché 'si misura' sulle modalità, le forme, la sostanza del 'fatto', cioè di un possesso che ha, nel tempo, contrastato od impedito, senza interruzione, pretese (anche) di terzi sul bene.

Nella seconda ipotesi, è ragionevole che il diritto del terzo non si estingua in virtù della usucapione altrui (quanto meno nei casi in cui l'usucapiente ne abbia contezza): perché, per intenderci, dovrebbe estinguere una servitù gravante sul fondo un possesso che, nel tempo, abbia pacificamente riconosciuto il peso gravante sul bene materialmente occupato? La proprietà sarà persa all'usucapito, ma il terzo non sarà pregiudicato dal mutamento di titolarità.

Il terzo caso è, allora, il più complicato: ammette tuttavia (a fronte della postulata 'indifferenza') il gioco della valutazione dell'interesse prevalente (per esempio: a fronte di 'fatti' che mettano in pericolo i diritti del creditore ipotecario, il codice gli conferisce il potere di intervenire a protezione della garanzia reale: quando non lo faccia, _imputet sibi_: si giustifica, in conformità al prevalente orientamento giurisprudenziale, che l'ipoteca si perda).

Torniamo, a questo punto, alla massima (e, soprattutto, alla sentenza _in extenso_) del Consiglio di Stato: “_l'usucapione di un bene immobile fa acquistare il bene libero da eventuali diritti altrui (c.d._ usucapio libertatis_), soltanto se il possesso sia stato esercitato in modo confliggente con tali diritti_”.

È chiaro, allora: il privato ha usucapito il bene culturale; ma il fatto possessorio non ha controoperato rispetto al diritto (potestativo) di prelazione (spettante allo Stato: terzo rispetto alla compravendita): di conseguenza (_tantum praescriptum quantum possessum_: attenzione, qui la prescrizione è la prescrizione acquisitiva, non quella estintiva: cioè, si parla di usucapione, appunto), la prelazione resta. E, in concreto, potrà essere esercitata (omessa la _denunciatio_) anche a (notevole) distanza temporale.