**Per le Sezioni Unite un contratto non conveniente non è automaticamente immeritevole e l’intervento del giudice sul contratto deve essere limitato a casi eccezionali, pena la violazione del fondamentale principio di libertà negoziale**

Le **Sezioni Unite** in una recentissima sentenza del 23 febbraio 2023, n. 5657 (Pres.Curzio, rel. Rossetti, consultabile [cliccando qui](https://l.facebook.com/l.php?u=https%3A%2F%2Fwww.cortedicassazione.it%2Fcassazione-resources%2Fresources%2Fcms%2Fdocuments%2F5657_02_2023_civ_no-index.pdf&h=AT3-9L-_MM0-y67a3RS-iVdrI13kY0557ZRhxpmjdouq9jI15djvHWF55VZOFEExOOkVcoanIxEEqqZhNn37nB47CW_LSlSHGd2aXqfsAOF1zszDeT2z-GHwkmwx9eJOTQOlQDNuOw&h=AT3-9L-_MM0-y67a3RS-iVdrI13kY0557ZRhxpmjdouq9jI15djvHWF55VZOFEExOOkVcoanIxEEqqZhNn37nB47CW_LSlSHGd2aXqfsAOF1zszDeT2z-GHwkmwx9eJOTQOlQDNuOw&h=AT3-9L-_MM0-y67a3RS-iVdrI13kY0557ZRhxpmjdouq9jI15djvHWF55VZOFEExOOkVcoanIxEEqqZhNn37nB47CW_LSlSHGd2aXqfsAOF1zszDeT2z-GHwkmwx9eJOTQOlQDNuOw)), chiamate a valutare la **validità di una clausola di indicizzazione in un contratto di _leasing_**, hanno svolto delle rilevanti considerazioni con riferimento alla **meritevolezza** di un contratto e al **potere giudiziale** di intervento nel riequilibrare un negozio iniquo.

_In primis_ hanno ricordato come la Cassazione in passato avesse già stabilito che **il giudizio di “meritevolezza”** di cui all’art. 1322, comma secondo, c.c., **non coincide col giudizio di liceità** del contratto, del suo oggetto o della sua causa. In particolare, secondo la Relazione al Codice civile la ==meritevolezza è un giudizio che deve investire non il contratto in sé, ma il risultato con esso avuto di mira dalle parti==, cioè lo scopo pratico o causa concreta che dir si voglia (ex _aliis_, Sez.Un. nn. 4222, 4223 e 4224 del 17 febbraio 2017; Sez. 3, Sentenza n. 10506 del 28/04/2017). Il risultato del contratto può dirsi **immeritevole solo quando** sia **contrario alla coscienza civile, all’economia, al buon costume o all’ordine pubblico**(così la Relazione al Codice, § 603, II capoverso). La pronuncia aggiunge che tale **principio**, se pur anteriore alla promulgazione della Carta costituzionale, è stato da questa ripreso e consacrato negli artt. 2, secondo periodo; 4, secondo comma, e 41, secondo comma, cost.

Ne deriva, per la sentenza, che un **contratto**, dunque, **non può dirsi “immeritevole” sol perché poco conveniente per una delle parti**. L’ordinamento, infatti, garantisce il contraente il cui consenso sia stato stornato o prevaricato, non quello che, libero ed informato, abbia compiuto scelte contrattuali non pienamente satisfattive dei propri interessi economici.

Da tali considerazioni, le Sezioni Unite rilevano che affinché **un patto atipico** possa dirsi “**immeritevole**”, ai sensi dell’art. 1322 c.c., è necessario **accertare la contrarietà** (non del patto, ma) **del risultato cui esso mira con i princìpi di solidarietà, parità e non prevaricazione** che il nostro ordinamento pone a fondamento dei rapporti privati.

Viene, quindi, illustrata dal massimo organo della nomofilachia, una interessante **casistica** giurisprudenziale su **contratti o patti contrattuali ritenuti immeritevoli**, ai sensi dell’art. 1322, comma secondo, c.c., che pur formalmente rispettosi della legge, avevano per scopo o per effetto di:

a) attribuire ad una delle parti un vantaggio ingiusto e sproporzionato, senza contropartita per l’altra (sentenze 22950/15; 19559/15);

b) porre una delle parti in una posizione di indeterminata soggezione rispetto all’altra (sentenze 4222/17; 3080/13; 12454/09; 1898/00; 9975/95);

c) costringere una delle parti a tenere condotte contrastanti coi superiori doveri di solidarietà costituzionalmente imposti (sentenza 14343/09).

In un altro passaggio della pronuncia, le Sezioni Unite hanno sostanzialmente **escluso** che **nel giudizio di meritevolezza** possa avere **rilievo l’equilibrio economico delle prestazioni**.

Il caso di specie riguardava un contratto di _leasing_ che conteneva una clausola di indicizzazione dei canoni, ancorata a due parametri: il Libor CHF (trimestrale) e il cambio franchi svizzeri-euro.

La variazione dei suddetti parametri non incideva sul canone concordato dalle due società, ma determinavano i guadagni e le perdite di ciascuna delle due parti del contratto.

La Corte d’appello ha ritenuto che tale clausola di indicizzazione fosse “immeritevole” perché le contrapposte obbligazioni delle parti erano “squilibrate”; e le ha ritenute squilibrate perché la misura della variazione del saggio degli interessi non era simmetrica: una pari variazione del rapporto di cambio tra il franco svizzero e l’euro avrebbe infatti comportato variazioni diverse del saggio di interessi, a seconda che la variazione fosse stata a favore del concedente o dell’utilizzatore.

La **Corte d’appello**, quindi, secondo le Sezioni Unite ha mostrato implicitamente – ma inequivocamente – di ritenere che: a) il **concetto di “equilibrio delle prestazioni”** di un contratto sinallagmatico consista in una **paritaria e perfetta equipollenza** tra le contrapposte obbligazioni; b) **ogni minimo disallineamento** tra questa perfetta parità possa essere **sindacato dal giudice**, amputando parti del contratto per ricondurlo all’equità. **Ambedue queste affermazioni sono tuttavia erronee**, per più ragioni.

Diverse le obiezioni delle Sezioni unite a queste conclusioni.

In primo luogo, si rileva **che il diritto dei contratti non impone l’assoluta parità tra le parti**quanto a condizioni, termini e vantaggi contrattuali. Si ricorda, al riguardo, che **la libertà negoziale è principio cardine** del nostro ordinamento e del diritto dei contratti. L’ordinamento garantisce in egual misura tanto la protezione contro gli abusi di posizioni dominanti, quanto il diritto di iniziativa economica. Se il soggetto abilitato all’esercizio del credito ha il dovere di rispettare le regole del gioco e comportarsi in buona fede, nondimeno ha anche il diritto di pianificare in piena libertà le proprie strategie imprenditoriali e commerciali, come già ripetutamente affermato da questa Corte (da ultimo, con ampiezza di motivazioni, Sez. 1, Sentenza n. 1184 del 21.1.2020; nello stesso senso, Sez. 3, Ordinanza n. 28022 del 14/10/2021). Non è dunque lo iato tra prestazione e controprestazione che può rendere un contratto “immeritevole” di tutela ex art. 1322 c.c., se quella differenza sia stata in piena libertà ed autonomia compresa ed accettata.

In secondo luogo, si afferma che **lo squilibrio delle prestazioni non può farsi coincidere la convenienza del contratto**. Chi ha fatto un cattivo affare, pertanto, ==non può pretendere di sciogliersi dal contratto invocando “lo squilibrio delle prestazioni==”. Segue quindi un passaggio di grande rilievo che sembra rispondere all’ampio potere di intervento giudiziale, a mezzo della clausola di buona fede, riconosciuto, invece dalla Corte costituzionale con sentenza 27 gennaio 2023, n. 8. Per le Sezioni Unite, infatti: **_l’intervento del giudice sul contratto non può che essere limitato a casi eccezionali, pena la violazione del fondamentale principio di libertà negoziale_** (_così, ex multis, Sez. 6 – 2, Ordinanza n. 36740 del 25/11/2021_).

In terzo luogo, ancora, si obietta che **lo squilibrio (economico)** tra le prestazioni se è **genetico**legittima il ricorso alla **rescissione per lesione**; se è **sopravvenuto**legittima il rimedio della **risoluzione per eccessiva onerosità sopravvenuta**. L’esistenza di tali rimedi esclude dunque la necessità stessa di ricorrere a _fantasiose invenzioni_ (così la pronuncia) circa la “immeritevolezza” d’un contratto che preveda “prestazioni squilibrate”.

In quarto luogo si afferma che, **anche ad ammettere che il calcolo del conguaglio degli interessi**, per come previsto dal contratto oggetto del contenzioso, **fosse più vantaggioso per il concedente** rispetto all’utilizzatore, questa circostanza **non basta di per sé a rendere “immeritevole” _ex_ art. 1322 c.c.** Si potrà discutere se questa clausola sia valida _ex_ art. 1341 c.c.; oppure se sia frutto dell’approfittamento d’uno stato di bisogno; o ancora se non sia stata adeguatamente illustrata in sede precontrattuale: ma nel primo caso soccorrerà il rimedio della nullità; nel secondo quello della rescissione; nel terzo quello dell’annullamento del contratto per errore o del risarcimento del danno.

In conclusione, le Sezioni Unite in modo alquanto perentorio affermano che **_il giudizio di “immeritevolezza”_** di cui è menzione nell’art.1322 c.c. **_non può mai trasformarsi in una via_**(«_magica porta di Ishtar_» nella sentenza) **_attraverso la quale veicolare un inammissibile intervento del giudice sulla convenienza dell’affare_**.

Ancora, in riferimento al **giudizio di validità o meritevolezza** **di un patto contrattuale** le Sezioni Unite chiariscono che non potrebbe **mai limitarsi all’esame del suo contenuto**, senza apprezzarne gli effetti, e senza valutare se essi siano sorretti da una giusta causa, diversamente da quanto compiuto dalla Corte. In questo modo, per la pronuncia in esame, la decisione impugnata ha violato il millenario principio per cui soltanto _cum nulla subest causa_, _constare non potest obligatio_.

Si aggiunge che il giudizio _de quo_ non può essere formulato in astratto ed _ex ante_, limitandosi a considerare il solo contenuto oggettivo dei patti contrattuali, ma va compiuto in concreto ed e_x post_, ricercando – beninteso, _iuxta alligata et probata partium_ – lo scopo perseguito dalle parti.

Passando al tema del **derivato implicito nel _leasing_**, il Supremo Collegio premette come in merito a questa tematica non possa configurarsi, nella sostanza, un **contrasto di giurisprudenza di legittimità**. Che la clausola indicizzata — la quale faccia dipendere gli interessi dovuti dall'utilizzatore dalla variazione di un indice finanziario insieme ad un indice monetario (come nella specie) — non possa ritenersi uno strumento derivato, tantomeno implicito, è stato stabilito dalle decisioni n. 4569/2021 e n. 26358/2021 e viene ribadito anche nella pronuncia qui annotata. Difatti, **la causa nulla ha in comune con quella dei derivati elencati dalla legge**; difettano poi gli elementi essenziali che accomunano la maggior parte degli strumenti finanziari derivati tipici. Rientrano nella categoria degli “strumenti finanziari collegati alla valuta” soltanto quelli per mezzo dei quali le parti intendono speculare sull'andamento del mercato delle valute, e non quelli che si limitano a determinare il valore d'una prestazione rinviando ad un indice monetario, comunque determinato (Cass., n. 19226/2009). Discostandosi dalla posizione di parte della dottrina sul punto, le Sezioni Unite ritengono che non meriti dignità concettuale il derivato implicito per esso intendendosi un patto dotato di autonomia causale ma aggiunto o accessorio ad altro negozio. Viene precisato dalle Sezioni Unite che **il contratto di _leasing_ ha ovviamente sempre una funzione (anche) di finanziamento**, ed un finanziamento può legittimamente essere concesso in valuta nazionale od in valuta estera. **Un finanziamento in valuta estera ha lo scopo di evitare i rischi connessi alla svalutazione della moneta nazionale** (e cioè il rischio della svalutazione per il creditore, e il rischio della rivalutazione per il debitore). Un finanziamento (non importa se in forma di mutuo o di _leasing_) il cui importo è parametrato ad un rapporto di cambio è un debito di valore e non di valuta.

Nella specie, si tratta di una normale clausola-valore, attraverso la quale le parti individuano il criterio al quale commisurare la prestazione del debitore. In questa direzione: 1) l'aleatorietà del contratto non è che un effetto naturale della clausola-valore; 2) la previsione che eventuali conguagli a favore dell'una o dell'altra parte fossero regolati a parte e non incidessero sul valore della rata non è che una modalità esecutiva delle reciproche obbligazioni, insuscettibile di riverberare effetti sulla qualificazione del contratto.

**Segue: la previsione di maggiori oneri non muta la causa del contratto.** Concludono le Sezioni Unite evidenziando che **la clausola di rischio cambio non snatura la causa del contratto di _leasing_**. Per qualificare un contratto il giudice deve avere riguardo all'intento negoziale delle parti, non al risultato economico di esso, e tanto meno alla sua convenienza per una delle parti. Il contratto non muta natura e causa soltanto perché uno dei suoi elementi presenti un'occasionale difformità rispetto allo schema legale tipico. Viene precisato che **un contratto può dirsi atipico soltanto quando** il **rapporto** per come disciplinato dalle parti diventi «**del tutto estraneo al tipo normativo**, perché trae le proprie ragioni di essere dall'adeguamento degli strumenti giuridici alle mutevoli esigenze della vita sociale e dei rapporti economici» (v. Cass. n. 3645/1969; Cass., n. 116/1974; Cass. n. 982/2002; Cass. n. 11096/2004). Da ultimo, viene rammentato che **le prestazioni atipiche poste a carico di una delle parti non mutano la causa tipica del contratto**, se in questo permane la prevalenza degli elementi propri dello schema tipico. Ragion per cui la previsione di maggiori o minori obblighi a carico di una delle parti non è, di per sé, sufficiente a concludere che quel contratto, mercé la pattuizione di quegli obblighi aggiuntivi, abbia mutato causa o natura e sia diventato atipico.

In conclusione, ==**la clausola di indicizzazione** quale quella in esame viene ritenuta **lecita** e **non può costituire, da sola, la violazione dei doveri di correttezza e buona fede da parte di un intermediario creditizio o finanziario**==. In ogni caso, l'eventuale violazione di questi doveri di correttezza nella fase delle trattative non potrebbe condurre ad una dichiarazione di immeritevolezza del contratto. Al più, potrebbe configurarsi l'annullamento del contratto per vizio del consenso (errore o dolo), oppure una responsabilità precontrattuale o ancora il risarcimento del danno. Il giudizio sulla meritevolezza serve difatti a stabilire se il contratto possa produrre effetti. Il contratto immeritevole è improduttivo di effetti mentre il contratto eseguito senza buona fede fa sorgere il diritto alla risoluzione o al risarcimento del danno. Viene conseguentemente cassata dalle Sezioni Unite la decisione impugnata con rinvio della causa alla Corte territoriale per provvedere, in diversa composizione, sulla base dei due principi di diritto sopra richiamati.