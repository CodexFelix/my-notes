[[Il sistema dei diritti reali]]
[[Fattispecie in una zona grigia tra diritti reali e diritti di credito]]
[[Il diritto di proprietà]]
[[Modi di acquisto e azioni a tutela della proprietà]]
[[Dalla proprietà alle proprietà]]
[[Le proprietà funzionali - negozio di destinazione, trust, affidamento fiduciario]]
[[Trust]]
[[Affidamento fiduciario a favore di persone con disabilità grave]]
[[Differenza tra proprietà fiduciaria e proprietà del fiduciario dopo SU 6459 del 2020]]

### Differenze tra diritti reali e di credito
Comunione legale
Negozio di destinazione
Cessione di cubatura

### Numero chiuso dei diritti reali
Configurabilità di diritti d'uso esclusivo da parte dei condomini su beni condominiali
Rinuncia alla proprietà

### Nuove proprietà
Proprietà fiduciarie (trust)


# Pillole
**CARATTERI GENERALI DEI DIRITTI REALI: LE NUOVE PROPRIETA’**

1) Secondo importanti tesi revisionistiche, **le differenze tradizionali tra diritti reali e diritti di credito (immediatezza, assolutezza e inerenza) sarebbero ormai fragili e inadeguate alle sfide della modernità.** Fioccano allora nuove impostazioni ermeneutiche quali quelle che, alternativamente, ritengono che anche i diritti reali siano diritti di credito verso un debitore determinato (tale essendo colui che si trova in concreto nella condizione di arrecare pregiudizio al diritto reale); o che, al contrario, reputano che anche i diritti di credito abbiano consistenza reale (si parla di proprietà di un bene virtuale o immateriale); per non dire di coloro che riconoscono realità alla sola proprietà, catalogando i diritti reali minori come diritti di credito (cd. "crediti reali", contrapposti a quelli "personali", in quanto caratterizzati dall'identificazione del titolare in base al rapporto con la "res"); e di quanti, più pragmaticamente, contrappongono situazioni a realizzazione immediata e mediata;
2) le critiche, pur cogliendo l'opacizzazione di una linea Maginot un tempo granitica, non riescono a superare **l'assunto secondo cui il profilo intrinseco e strutturale dell'immediatezza, presente in tutti i diritti reali, non è mai rinvenibile nei diritti di credito**, che possono esibire profili di assolutezza (la tutela aquiliana) o aspetti di inerenza (l’opponibilità dei crediti in caso di negozi obbligatori trascritti o delle obbligazioni "propter rem"), ma necessitano sempre della mediazione collaborativa del debitore (anche nella locazione novennale trascritta il godimento del bene abbisogna della consegna del bene e della protezione da parte del locatore nei confronti delle molestie di diritto: art. 1585, comma 2, cc);
3) **le esigenze di speditezza dei traffici, di trasparenza a favore dei terzi e di tutela del contraente debole giustificano la permanenza del "numerus clausus**" in una versione attenuata che ammette varianti non stravolgenti ai contenuti tipici, ma esclude diritti innominati e destrutturati di conio esclusivamente convenzionale (di qui la negazione di diritti reali atipici di uso esclusivo delle parti comuni dell'edificio nel condominio, tali da comprimere in modo insopportabile i diritti di proprietà del condomini nel loro nucleo essenziale ex art. 1102: **Cass., sezioni unite,17 dicembre 2020, n. 28972, secondo cui, ove non siano traslativi della proprietà, tali negozi vanno ove possibile intesi, ridotti o convertiti, ex artt. 1419 e 1424, in patti attributivi, rispettivamente, di un diritto d’uso ex art. 1021 di un diritto personale di carattere obbligatorio**);
	1) come accennato, il principio del numero chiuso è temperato, in omaggio alla funzione sociale e alla causa concreta, da varianti non stravolgenti alla disciplina legale, volte al soddisfacimento di interessi meritevoli di tutela giuridica ex art. 1322, comma 2; sorprende, quindi, che, in tema diritto d’uso sulle parti comuni attribuito in via perpetua a un condomino, la Cassazione si sia trincerata dietro il dogma astratto, senza concedere udienza a una valutazione casistica tesa a valutare la ragionevolezza di singoli negozi attributivi di diritti reali in forza di una causa concreta data dalla necessità di consentire il più efficiente e razionale sfruttamento del bene comunitario;
		1) nel senso che **il programma di cessione, da parte del proprietario, della facoltà di utilizzo del lastrico solare a terzi per l’installazione di impianti** (nella specie ripetitore) **può essere perseguita sia con un negozio a efficacia reale** (contratto costitutivo d un diritto di superficie, con deroga al principio d'accessibilità) **che con uno a efficacia obbligatoria** (concessione _ad aedificandum_ di natura personale, con uguale deroga all'accessione che produce, tuttavia, l'anomalia di un diritto reale partorito da un negozio attributivo di un diritto personale); **_Cass., sezioni unitre 30 aprile 2020, n. 8434);_**
	2) **Cass., sezioni unite 15889/2022** hanno ritenuto che **la comunione de residuo sui beni aziendali ex art. 178 cc conferisce al coniuge non imprenditore di un mero diritto credito**, e tanto al fine di valorizzare le esigenze dell’impresa, sia dal lato del coniuge imprenditore, che dei suoi creditori. Difatti, **il riconoscimento di una comunione ordinaria tra i coniugi sui beni aziendali potrebbe risultare potenzialmente paralizzante dell’attività di impresa, che, invece, ben potrebbe continuare anche dopo lo scioglimento della comunione legale**, rafforzando vincoli coniugali che andrebbero, invece, attenuati al venir meno del regime legale. Infine, la tutela dei creditori aziendali impone di considerare l’affidamento da essi riposto nell’integrità della loro garanzia patrimoniale che, con l’instaurarsi di una comunione ordinaria tra i coniugi, verrebbe ridotta alla sola quota di comproprietà spettante al coniuge imprenditore;
4) grazie all'attenuazione del dogma (da taluni reputato un "pregiudizio") del numero chiuso, si registra l'avvento di forme di di **proprietà con profili di atipicità** che, secondo un modello pluralistico di proprietà conformate dalle legge in ossequio all'articolo 42, comma 2, Cost, si discostano dal paradigma tipico senza contraddirne il contenuto essenziale: proprietà immateriali, temporanee, collettive (usi civici, domini comunitari e beni comuni), separate (enfuteusi e superficie), turnarie (multiproprietà), diritti edificatori, proprietà condivise, funzionali e fiduciarie; in questo senso appaiono interessanti le tesi che configurano la proprietà temporanea, quella immateriale, quella del multiproprietario e quella relativa a diritti edificatori alla stregua di nuove proprietà, diverse come oggetto, ma intatte come contenuto, rispetto alle proprietà classica;
5) **le sezioni unite nel 2020 (n. 23902) hanno, tuttavia, concluso nel senso dell'effetto puramente obbligatorio della compensazione urbanistica (o perequazione compensativa**), che si traduce nell'attribuzione di un puro diritto di credito che acquisisce effetto costitutivo solo con il titolo edilizio (il diritto edificatorio è ambulatorio in modo autonomo, con la conseguenza con non è diritto reale inerente e non dà neanche luogo a un'obbligazione propter rem); questa lettura dei diritti edificatori perequativi, compensativi e incentivanti, finisce per svalutare la novella legislativa sulla trascrizione dei negozi relativi a diritti edificatori (articolo 2643, comma 2 bis) e- pur non accedendo alla tesi dell’interesse legittimo pretensivo (o “chance edificatoria”) perorata in virtù della centralità del momento pubblicistico sul versante pianificatorio e costitutivo rispetto allo “ius aedificandi”-, rifiuta gli approcci eterogenei volti a riconoscere carattere reale ai diritti edificatori anche “in volo”;
	1) in **linea di continuità, Sezioni Unite sulla cessione di cubatura le Sezioni Unite n. 16080 del 9 giugno 2021, si sono pronunciate sulla cessione di cubatura**. Ne hanno innanzitutto ricordato la nozione: trattasi di una cessione con la quale il proprietario di un fondo distacca in tutto o in parte la facoltà inerente al suo diritto domenicale di costruire nei limiti della cubatura assentita dal piano regolatore e, formandone un diritto a sé stante, lo trasferisce a titolo oneroso al proprietario di altro fondo urbanisticamente omogeneo. Ne hanno quindi definito il contenuto, trattandosi di atto: - immediatamente traslativo di un diritto edificatorio di natura non reale a contenuto patrimoniale; - non richiedente la forma scritta ad substantiam ex art. 1350 c.c.; - trascrivibile ex art. 2643, n. 2 bis c.c.; - assoggettabile ad imposta proporzionale di registro come atto ‘diverso’ avente ad oggetto prestazione a contenuto patrimoniale ex art. 9 Tariffa Parte Prima allegata al d.P.R. n. 131 del 1986 nonché, in caso di trascrizione e voltura, ad imposta ipotecaria e catastale in misura fissa ex artt. 4 Tariffa allegata al d.lgs. n. 347 del 1990 e 10, comma 2, del medesimo d.lgs.
	2) **è stata quindi sconfitta la tesi soggettiva secondo cui si tratterebbe di nuovi diritti reali** (per i quali il problema della difficile configurabilità dell’inerenza nella fase in volo viene risolto con in rilievo che l’attualità dell’inerenza è connotato non della circolazione del diritto, ma della sua realizzazione) o quella oggettiva secondo cui si tratterebbe di nuove proprietà (una "reificazione" dello ius aedificandi che creerebbe nuovi beni ex art. 810 cc, assimilabili a immobili perché assegnati in funzione della superficie della singola proprietà immobiliare e fruibili solo con l’edificazione : si parla di beni immobili virtuali o di beni d’origine immobiliare, assimilabili a nuove proprietà europee atipiche e virtuali come le quote latte e il reimpianto del vitigno, beni cedibili a prescindere dalla cessione dell’azienda o della terra);
6) **nella multiproprietà, la rinuncia alla quota da parte del multiproprietario produce l'effetto dell’acquisto residuale dello Stato ex 827 cc** (se si considera la multiproprietà come diritto speciale di proprietà); o **l'accrescimento “pro quota” in favore dei comunisti** (Cass. n. 931/1978) a seguito dell’abbandono liberatorio ex art. 1104 (assimilabile all’art. 883 sul muro comune)- con tutti i problemi connessi sul carattere recettizio e revocabile del negozio, sulla rifiutabilità dell'effetto accrescitivo e sulla configurabilità della vicenda come donazione indiretta, in caso di causa liberale-, se si considera la multiproprietà una comunione speciale e sofisticata, in quanto caratterizzata dalla strutturale negazione della promiscuità e dalla deroga funzionale e convenzionale alla regola della divisibilità; l’abbandono liberatorio e’ negato, ex art. 1104, in caso di spese imputabili al rinunciante, trattandosi in tal caso di obbligazioni non reali, ma personali;
7) in **caso di "pactum fiduciae**" l'inopponibilità del vincolo obbligatorio non consente di parlare di proprietà fiduciaria (ossia un diritto intrinsecamente limitato, come nel caso del modello puro di trust), ma di "**proprietà del fiduciario**" (il vincolo gestorio e teleologico grava, sul piano puramente obbligatorio, sulla persona del fiduciario per effetto di un negozio o collegamento negoziale (una tesi minoritaria invoca un meccanismo reale di separazione nei confronti dei creditori ai sensi dell’articolo 1707, norma che invece non parla di separazione ma di opponibilità) con causa concreta fiduciaria: **secondo le sezioni unite 6 marzo 2020, n. 6459 il patto, assimilabile a un mandato senza rappresentanza più che a un preliminare**, **non necessita di forma scritta** ed è suscettibile di dichiarazione ricognitiva dell'impegno traslativo da parte del fiduciario, con gli effetti presuntivi scolpiti dall'art.1988 cc.;
	1) **la tesi della cassazione è discutibile** nella parte in cui non coglie le differenze della fiducia rispetto al mandato senza rappresentanza (nella fiducia non v'è acquisto circolatorio di nuova ricchezza, ma gestione conservativa dell'altrui proprietà); e nega le indubbie e più significative similitudini con il contratto preliminare (al pari che in quest’ultimo, infatti, viene in rilievo un obbligo di trasferimento nonostante l’inversione tra mezzo e fine e il contesto diverso caratterizzato dalla natura solutoria dell’atto finale); risulta poi illogico in base all’argomento “a fortiori”, che, in una vicenda traslativa disarticolata, sia soggetto a forma scritta il negozio solutorio e non quello programmatico di effettiva estrinsecazione della volontà e autonomia negoziale**: il principio generale di formalismo delle vicende immobiliare consente di interpretare le norme di cui gli articoli 1350 e 1351 in modo da estenderle**, anche analogicamente, alle vicende che, pur se non producono immediatamente, programmano indefettibilmente (coinvolgendo l’ esigenza di auto-responsabilizzazione che sono alla base dei negozi solenni) un trasferimento immobiliare.

8) **secondo una tesi minoritaria, la separazione patrimoniale ex art. 2645 ter non è totalmente unilaterale** in quanto l’azione dei creditori speciali è da ritenersi sussidiaria in base a un principio generale (la bilateralità è sancita, in assenza di diversa previsione, dall’articolo 2447 quinquies, comma 3);
	1) secondo la dottrina prevalente il regime di separazione richiede l’imputazione dell’atto gestorio al perseguimento dell’interesse destinatorio, in assenza della quale il gestore risponderebbe a titolo personale delle obbligazioni assunte**; alla tesi che, applicando analogicamente l’articolo 2447 quinquies, comma 4, richiede l’imputazione formale o soggettiva (“spendita del nome”) con l’identificazione esplicita del centro di interessi distinto e autonomo, si contrappone quella maggioritaria che reputa sufficiente (o cumulativamente necessaria) la riferibilità oggettiva o funzionale (arg. dalla normativa sul fondo patrimoniale e dalla disciplina sulla comunione legale che esclude dalla comunione gli acquisti personali anche in assenza della dichiarazione personale di eccettuazione ex art. 179, comma 2;
	2) **in caso di negozio traslativo infedele al vincolo destinatorio (cd. “atto distrattivo”), va tutelata, secondo una tesi dottrinale, la buona fede del terzo acquirente che abbia confidato nella fedeltà a priori dell’atto dispositivo allo scopo destinatorio**, rimanendo sorpreso dal comportamento fattuale del disponente che disperda o distragga il provento della vendita; la tutela della buona fede, implica il corollario della salvezza dell’acquisto del terzo (a cui non sarà opponibile il vincolo, “a fortiori” in caso di consenso del beneficiario); la buona fede non e’ presumibile, ma va provata;
	3) **nei casi in cui l’assenza della trascrizione impedisca l’opponibilità del vincolo, la destinazione e’ protetta dal meccanismo della surrogazione reale** del provento al bene distratto;
9) un opinabile approdo giurisprudenziale del 2019 considera **possibile la revocatoria del solo atto istitutivo del trust, a patto che sia già intervenuto l’atto dispositivo-traslativo a valle**.
10) il **principio di autonomia negoziale consente il trasferimento della proprietà e la produzione di effetti reali anche attraverso negozi atipici come contratti gratuiti atipici, donazioni indirette e negozi unilaterali**; l'effetto traslativo può prodursi senza il consenso del beneficiato (artt. 1333 e 1411), salvo il suo rifiuto risolutivo retroattivo;
11) **l'usucapione, secondo la ricostruzione prevalente, è un modo di acquisto originario a carattere retroattivo**, con gli intuibili corollari della retroattività sul piano dei rimedi tra le parti e della sorte degli atti dispositivi posti in essere "medio tempore" dalla vittima e dall'artefice dell'occupazione; e' discusso il tema della trascrivibilità della domanda di accertamento dell'intervenuta usucapione; la giurisprudenza prevalente trae dal divieto Cedu di espropriazione indiretta il corollario dell'inammissibilità dell'usucapione di un bene oggetto di occupazione amministrativa "sine titulo";
12) **secondo le sezioni unite del 2018 l'edificazione su suolo comune da parte del singolo comunista produce l'acquisto per accessione in capo alla comunione ex art. 934 c.c**., salvo lo ius tollendi dei comproprietari dissenzienti
13) **l'atipicità dell'illecito aquiliano consente di considerare in astratto ingiusto anche il danno da lesione del possesso;**
14) La **tesi tradizionale qualifica il condominio come mero ente di gestione privo di personalità distinta da quella dei singoli condomini**: l’amministratore opera come mero mandatario dei condomini, senza che la legittimazione del condominio interferisca o precluda (di regola) la concorrente legittimazione del singolo condomino ad agire a tutela dei beni comuni. Viene, quindi, in rilievo **una peculiare distinzione (sdoppiamento o scissione) tra la proprietà dominicale (o dispositiva) e quella amministrativa (o gestoria o organizzativa)**: la prima appartiene solo ai condomini in quanto attiene ai diritti sui beni comuni (l’amministratore e’, in questo caso, mero rappresentante dei condomini), la seconda solo al condominio in quanto inerisce alla gestione inscindibilmente unitaria del bene comune (l’amministratore è effettivo organo dell’ente condominiale). **Sulla qualificabilità del condominio come consumatore vedi, da ultimo, Corte Giust. VIII, 27 ottobre 2022, C-. 485/21**)
15) La colonna d'aria (cioè lo spazio sovrastante il lastrico solare) non costituisce oggetto di diritti; quindi, non è oggetto di proprietà autonoma rispetto alla proprietà esclusiva del lastrico; pertanto, la proprietà della colonna d'aria va intesa come diritto in capo al proprietario del lastrico, che ha la facoltà di utilizzare senza limitazione alcuna lo spazio sovrastante mediante sopraelevazione (art. 1127 c.c.).
16) **L’emersione dei c.d. “marciani speciali” alimenta il dibattito sull’ammissibilità di marciani atipici**, anche eventualmente “abdicativi” del carattere universale della responsabilità patrimoniale e che introducano una limitazione pattizia della stessa (CASS. 855/2020).