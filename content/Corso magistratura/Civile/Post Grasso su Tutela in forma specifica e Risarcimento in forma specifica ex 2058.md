### **_Formae actionis:_ tutela specifica, esecuzione (in forma) specifica e risarcimento (o reintegrazione) 'in forma specifica'. A proposito dell'art. 2058 cod. civ.**

La distinzione tra _**tutela specifica**_ (o di _**esecuzione forzata in forma specifica**_) e tutela _**risarcitoria**_ (o _**reintegratoria**_: cfr. art. 2058) “_in forma specifica_” costituisce, bisogna dire, un vero e proprio nodo gordiano della riflessione civilistica.

Può essere, in prima battuta, avvicinato osservando che – trattandosi di _**tecniche remediali alternative**_ – esse si fondano su ==**diversi presupposti==**: 
- il che è perfino banale, una volta che si osservi che, anche quando erogato “_in forma specifica_” (in virtù dell **’opzione preferenziale** rimessa all’iniziativa del danneggiato, condizionata ad un duplice _vaglio giudiziale_ di concreta _**possibilità**_ e di _**non eccessiva onerosità**_ rispetto alla posizione debitoria: cfr. art. 2058, commi 1 e 2), si tratta pur sempre di “_**danno**_”, la cui imputazione in termini di “_**conseguenza**”_ dell’illecito (oggetto di obbligazione: cfr. art. 1173, in relazione all’art. 2043 c.c.) postula, _sul piano soggettivo_, un apprezzamento di _**==colpevolezza==**_ (o l’operatività di criteri alternativi) e, sul piano oggettivo, un _**==ancoraggio causale selettivo==**_ (cfr. art. 1223)
	- In altri termini, si tratta pur sempre di _risarcire un danno_ imputabile alla condotta (o alla sfera di controllo) del danneggiante e maturato nella sfera (patrimoniale o personale) del danneggiato: per questo profilo, l’alternativa del risarcimento “_**solo per equivalente**_” (art. 2058, comma 2) ==allude, con ogni evidenza, alle _**modalità**_ (e non alla _**funzione**_) della tutela== (o, se si vuole, appunto, alla sua “_**forma**_”: specifica o meno).
- Per contro, le tutele specifiche, presidiate dalle corrispondenti modalità _**esecutive**_ “_in forma specifica_”) hanno funzione (non risarcitoria, ma propriamente) _**==coercitiva==**_: guardano all’esigenza di realizzare _coattivamente_ il diritto di credito insoddisfatto (anche attraverso l’opera di terzi che supplisca alla inerzia del debitore) **_indipendentemente_ dai profili di danno** e della loro imputabilità.

Va detto, tuttavia, che questa distinzione (del tutto esatta) rischia di non far emergere (ed è questa la difficoltà principale) le ragioni di ==_**affinità**_ tra i due rimedi:== che emergono con chiarezza sol che si ponga mente al consueto modo di evocare la reintegrazione in termini di riparazione “_**in natura**”_ e che inducono un autorevole filone dottrinario ad accomunare le due tutele (peraltro, come è evidente, privilegiando – e, all’evidenza, sovrappesando – il dato _strutturale_ od _effettuale_ rispetto a quello _funzionale_).

In altri termini, la questione di fondo è: _in che cosa consiste_ il risarcimento “_**in natura**_” (tale essendo la “_specificità_” della reintegrazione alternativa a quella “_**solo per equivalente**_”)? Si può anche notare, prima di tentare una risposta (che, va detto, è tutt’altro che chiara alla dottrina e alla giurisprudenza) che lo stesso tratto linguistico valorizzato dal codice sembra manifestare questo sotteso ordine di incertezze. È evidente, per esempio, che l’art. 2058, comma 2 sembra riflettere (o postulare?) l’assunto che la tutela “_per equivalente_” sia un _**minus**_di quella in forma specifica: e ciò non (sol)tanto perché la prima è _generale_ mentre la seconda è _**condizionata**_ (alla _**possibilità**_ e alla _**propozionalità**_, come detto), ma proprio perché, quando queste condizioni, nel concreto appezzamento del giudice, non ricorrano, il debitore si deve accontentare del danno (“_**solo**_”, dice espressivamente la norma) per equivalente.
Detto meglio: se è (credo) chiaro che, trattandosi di rimedio (comunque) _risarcitorio_ (il contesto dell’art. 2058 è quello _**aquiliano**_, essendo, per giusta, aperta la discussione in ordine alla sua estendibilità all’illecito contrattuale) esso postula un “danno” suscettibile di “imputazione” (laddove **l’esecuzione in forma specifica prescinde dall’uno e dall’altra**, avendo funzione coercitiva o di adempimento coattivo), meno chiaro è ==_**come operi**_ il risarcimento==: cioè in che cosa consista propriamente la “_**specificità**_” della sua forma (cioè della sua connotazione morfologica ed operazionale). È qui che si colloca la linea di confine tra la “forma specifica” della _esecuzione_ e la “forma specifica” del risarcimento: o della _reintegrazione_, come dice l’art. 2058, che con ciò tradisce una ulteriore incertezza di qualificazione: se la rubrica suggerisce un uso indifferente della terminologia, il testo della disposizione – ed in particolare, il comma 2 – sembra sottendere una **distinzione tra _reintegrazione_ (in forma specifica) e mero _risarcimento_ (per equivalente)**. 
Oltretutto – vale la pena di soggiungere, senza poter approfondire – è (sotto un distinto e concorrente profilo) evidente che la semantica della _reintegrazione_ avvicina la logica delle (diverse) tutele parimenti operanti in forma (a questo punto genericamente) “specifica”, ma in funzione propriamente _restitutoria_ (il modello, va senza dire, è quello della tutela reipersecutoria delle situazioni dominicali): percorso fecondo, naturalmente, che porta alla (sofisticata) distinzione, maturata sul piano della comparazione remediale, tra ==_**property rules**_ e _**liability rules**_.==


Torniamo alla questione “di fondo”: in che cosa consiste la “_reintegrazione_” del danno “_in natura_”? In cosa si differenzia, per un verso, dalla **_restituzione_ (nello _status quo_)** della coattiva **esecuzione (allo _status ad quem_)**? Cosa vuol dire esattamente “_in natura_”?
- Non si tratta di questione semplice. E ciò non solo sul piano _**pratico**_ ed _**operativo**_, ma – prima ancora ed evidentemente – sul piano _**concettuale**_ e _**sistematico**_. Provando, perciò a semplificare, va detto che il problema nasce dalla (irriducibile) ==**polisemia della nozione giuridica di “_danno_”** ==(in quanto ==oggetto di _risarcimento, reintegrazione_ o – non lo si dimentichi – _restituzione_==: cfr. art. 2041, quanto alla distinzione tra concezione _**reale**_ e concezione _**patrimoniale**_ dell’arricchimento). La “storia” (prima ancora che la “lettera”) della moderna codificazione, nei diversi sistemi giuridici, della augusta regola aquiliana (di cui non sarà incidentalmente inutile rammentare come, nella sua incerta paternità e collocazione temporale, essa rappresenti il rimarchevole esito di uno specifico conflitto di classe inteso ad assorbire, aggiornare e superare – in un più moderno contesto economico aperto ai traffici, ai commerci ed al “mercato” – la scarna, rigida ed inadeguata logica dell’_iniuria_ tavolare) ci consegna la distinzione – su cui la fatica ermeneutica e l’impegno sistematico ha fatto ampia luce – tra “_**danno reale**_” e “_**danno normativo**”,_ tra “_**danno evento**_” e _“**danno conseguenza**_” (che si usi lo stesso nome per due concetti diversi – per esempio, con ogni evidenza, nel corpo dell’art. 2043 – dimostra solo che la pochezza del vocabolario traduce, con la debolezza semantica, l’incertezza del concetto: che, sul punto, ci sia ancora molto da fare dice l’ancora incompiuta elaborazione di una _law of restitution_, sul crinale della distinzione tra arricchimento _imposto_ e arricchimento _illecito_, nel corpo dell’art. 2041).
- Questa (necessaria) distinzione (che oggi va, beninteso, acquisita _in senso tecnico)_ fa corpo con due diverse prospettive di fondo (_storiche_ e _concettuali_ ad un tempo), che marcano la (sottile ma perspicua, per quanto resa positivamente ambigua dalle incertezze dei codificatori) differenza semantica tra _risarcimento_ e _reintegrazione_: _a_) la _**matrice romanistica**_ (a sua volta evolutasi, come è noto, da una primigenia funzione _punitiva_ e _sanzionatoria_, che guarda al _danneggiante,_ad una più moderna funzione _compensativa_, preordinata alla – mera – tutela del _danneggiato_) è strettamente incentrata sul _danno_ che si preoccupa di _riparare_; _b_) la (più moderna) _**matrice giusnaturalistica**_ (significativamente influenzata, nella sua articolata e lenta maturazione, dal **diritto canonico**) mira a salvaguardare dalla compromissione il diritto – che poi avrebbe contribuito a dire “soggettivo” – o, più, in generale, gli interessi meritevoli di tutela nella vita di relazione, attraverso la _reintegrazione_ conseguente alla lesione.
- Non si può approfondire qui: ma preme sollecitare la vostra attenzione sul fatto che non si tratta solo (anche se è, come è ovvio, _anche_ questo è un profilo del problema: ma un profilo, appunto) di distinguere tra _**danno evento**_ (lesione di interessi protetti) e _**danno conseguenza**_(oggetto della pedissequa obbligazione risarcitoria); si tratta anche di evocare la nota ==_**diversità funzionale**_ dell’illecito, che – ai nostri limitati fini – può essere apprezzata contrapponendo una **funzione _reintegratoria_**== ==ad una== funzione (meramente: o “_solo”,_ come dice l’art. 2058, quando la prima sia impossibile o eccessivamente onerosa) ==_**risarcitoria**_.==
	- Che vuol dire? Cosa di nasconde dietro la distinzione (alla quale, come si vede, è necessario far capo) tra **_reintegrazione_ (del diritto)** e **_risarcimento_ (del danno)**? In che senso la prima opera (come l’_esecuzione,_ ma in modo funzionalmente diverso) “_in forma specifica_”, mentre la seconda si misura “_per equivalente_”? Come va acquisito, per la prima, il **senso della “_specificità”_** (evidentemente contrapposto alla “_genericità_” del _mero_ risarcimento e che, perciò, la avvicina, senza peraltro confonderla, alle tutele parimenti “_specifiche_”)? Come va letto, reciprocamente, il concetto di “_**equivalenza**_?
	- È ovvio che **qui sta il punto**. Che può essere chiarito riflettendo sul fatto che ==“**_equivalenza_**” è nozione **_essenzialmente relazionale==_**, che cioè postula, nella sua semantica, un **_termine di confronto_** (è intuitivo che la sua logica, evidente nel suo uso nella matematica e nelle scienze esatte, è quella di un _rapporto_ tra due termini messi a confronto). Non ha perciò alcun senso predicare del risarcimento la (qualità) della “_equivalenza_” se non si precisa _**rispetto a cosa**_ si formula il giudizio. Ogni risarcimento (ma anche ogni reintegrazione!) è **_per relationem_**.


### Differenza tra risarcimento e reintegrazione del danno
Ecco, allora, che emerge lo spazio di una (possibile) soluzione: la differenza tra (mero) risarcimento e (vera e propria) reintegrazione si _misura_ (in senso tecnico: di “_quantificazione_” del danno) alla luce di una **diversa _relatio_**.
- A questo punto, è necessario precisare che l’equivalenza (nel risarcimento “per equivalente”) fa capo ad una ==“_**calcolabilità in denaro**_”== che postula (o sottende: si tratta, ad un tempo, di una _**vicenda storica**_ e di una _**ideologia culturale**_) una economia “_**di mercato**_”, in cui ogni cosa (in quanto “_bene_” giuridicamente garantito: cfr. art. 810) abbia un proprio “_**prezzo**_” (che traduca l’interesse ancorato al bene in termini valoriali: chi ama cercare nelle parole i concetti e il loro inesausto sviluppo potrà qui utilmente riflettere sull’etimologia di “_**interesse**_” e di “_**apprezzabile**”:_ la seconda del tutto trasparente, la prima un po’ meno ma altrettanto illuminante). L’economia parla di “_**valore di mercato**_”, nel senso di “_**valore di scambio**_”. Ecco che allora la ==_tecnica risarcitoria_ opera _**compensando**_ i pregiudizi maturati nella vita di relazione== (derivante, cioè, da atti, fatti o comportamenti altrui o comunque, a vario titolo, imputabili ad altri) assoggettandoli ad una _valutazione di mercato,_ attraverso una **operazione “riduttiva”**che sottende una **logica di _generalità_ ed _astrattezza_** (di cui i più avveduti non mancheranno di cogliere la matrice filosofica di fondo). Ecco perché – alla stregua della matrice romanistica – _**omnis condemnatio est pecuniaria**_: brutalmente, ogni cosa “**ha un prezzo**”, che va pagato da chi la distrugga o danneggi o impedisca al proprietario di goderne pienamente. Apprezzabilità _à prix d’argent,_ appunto, avendo la _moneta,_ qui, funzione (non di _mezzo di scambio)_, ma di _**misura del valore**_ (appunto, di scambio). Il rimedio risarcitorio consiste, in definitiva, nell’assicurare al danneggiato l’==_**esatto equivalente pecuniario**_ della complessiva perdita subita==. Per inciso, ovvia la logica “patrimonialistica” in cui si muove tale tutela, che dischiude la problematica del danno _non patrimoniale_.
- Nella diversa prospettiva ==giusnaturalistica== (che guarda alla _reintegrazione del diritto_, non al mero _risarcimento del danno),_ ==la riparazione consisterà, allora, nella _ricostituzione_ (_**costi quel che costi**_; ripeto: _costi quel che costi_!) dello **stato _quo ante_**==, quale era o (se non fosse possibile perché _factum nequit fieri infectum_) _quale sarebbe stato_ se il fatto dannoso (il danno evento!!) non si fosse verificato.
	- Ne consegue, senza insistere nei dettagli, che la _reintegrazione_ (che è riparazione _in natura_, contrapposta alla riparazione _in danaro_ propria del risarcimento per equivalente) soddisfa l’interesse a salvaguardare **l’_integrità della sfera giuridica del danneggiato_**, ossia un interesse _specifico_ che si rivolge **non a valori patrimoniali _generici_** (surrogabili ed intercambiabili: cioè, appunto, _scambiabili_) ma a ==valori d’_uso,_ intimamente connessi== ad aspetti della persona o delle varie utilità che possono trarsi dall’uso delle cose.
	- Ovvio che questa diversa logica si presti a tutelare **valori ‘non mercanteggiabili’**, come quelli afferenti **alla persona** (è questo il vero ‘motore’ della prospettiva giusnaturalistica): sta qui una intuizione importante (che occorre abbandonare, per non complicare il discorso): il danno _non patrimoniale_ obbedisce (pur dovendosi, naturalmente, procedere alla _liquidazione_ in danaro) alla **logica della _reintegrazione in natura_ e non del _risarcimento per equivalente._**.


Allora, con un po’ di semplificazione (anche qui occorrerebbe qualche indugio in più): la dicotomia diventa _==**valore di scambio/risarcimento (per equivalente)** versus **valore d’uso/reintegrazione in forma specifica**._==
Quale la differenza? In una parola, il valore di scambio è il **valore _obiettivo_** (_mediato_ dal prezzo del mercato di un bene _equivalente_ a quello danneggiato), mentre il valore d’uso è il **valore _soggettivo_** (in questo senso propriamente _**idiosincratico**),_ che incorpora **componenti eminentemente personalistiche** (compreso, per fare il consueto esempio, il **valore _affettivo)._**).

A questo punto dovrebbe essere, peraltro, chiara una cosa: si tratta pur sempre di _**liquidare il danno in valori pecuniari**_. Quindi i==l risarcimento “in forma specifica” non è “_in natura_” perché consiste nella **surrogazione _reale_ del bene danneggiato**== (il che può avvenire: ma, secondo concettuologie tutte da decifrare, si tratterebbe di pagamento traslativo _ope judicis_, cioè di attribuzione patrimoniale _solvendi causa_ di fonte propriamente giudiziale), ==ma perché si muove in base ad un **diverso _criterio_ di quantificazione**==. La distanza con l’esecuzione formata in forma specifica emerge qui con evidenza anche sul piano _effettuale_ (in coerenza con la diversità _funzionale_ di cui si è già detto): e ciò dipende, come neppure dovrebbe essere il caso di ribadire, che nel caso dell’art. 2058 si tratta pur sempre di risarcire _un danno_, essendo in discussione (solo) i diversi modi (o “forme”) della riparazione.

Cosa tutto ciò concretamente implichi è, peraltro, (ancora) oggetto di discussione (anche, e sempre più, alla luce del confronto comparativo con altri sistemi giuridici). Ma, per comprendere il problema nella sua essenza, si dovrà pensare alle situazioni in cui ==**il costo della _riparazione_ o della _sostituzione_** (da porre a carico del danneggiante) **superi il valore del bene danneggiato**==. Si consideri il caso dell’affondamento di un natante, il cui recupero superi il costo dello stesso bene; e si pensi alla ricca casistica – che alimenta le controversie in tema di incidenti automobilistici – di danni cagionati ad automezzi di cui che l’usura o il tempo abbiano ridotto il valore di mercato (ovvio che le assicurazioni si rifiutino di pagare più di quanto il bene valga: ma se _in concreto_ l’auto era stata conservata e preservata in modo ottimale? si potrebbe superare il criterio _generale ed astratto_ del valore di mercato per utilizzare quello _personale e concreto_ del valore d’uso? e, sotto diverso profilo, come considerare il valore – tipicamente _idiosincratico_ – di affezione?). Chiaro che è su questo versante che si gioca la logica della “eccessiva onerosità per il debitore”: cioè un **limite di _proporzionalità_** (che – ma a questo punto dovrebbe essere perfino ovvio – **non opera per le _esecuzioni forzate in forma specifica_)**.