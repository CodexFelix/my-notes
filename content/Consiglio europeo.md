
### Composizione
Il Consiglio europeo è composto dai capi di Stato e di governo degli Stati membri, dal suo Presidente (eletto tra i suoi membri) e dal Presidente della Commissione.

Esso si riunisce due volte a semestre su convocazione del Presidente, che può convocare anche riunioni straordinarie, se la situazione lo richiede.

E' prevista altresì la partecipazione ai lavori dell'Alto rappresentante dell'Unione per gli affari esteri e la politica di sicurezza: quest'ultimo non è un membro in senso proprio del Consiglio europeo, limitandosi a fornire assistenza nello svolgimento dell'attività dell'istituzione.

Il Trattato di Lisbona non conferma la partecipazione a livello ordinario dei ministri degli esteri dei singoli Stati membri (viceversa prevista dal previgente art. 4 TUE). Nel sistema attuale, ogni componente può decidere di farsi assistere da un ministro (non necessariamente dal ministro degli esteri) "se l'ordine del giorno lo richiede" (art. 15 par 3 TUE)

### Funzioni
Il Consiglio europeo svolge una funzione di **mero indirizzo politico dell’Unione** ma detta 
funzione di indirizzo non può, tuttavia, tradursi nell’adozione di atti di carattere legislativo.

Di conseguenza, gli atti assunti nello svolgimento della sua funzione di indirizzo presentano carattere meramente politico: non sono idonei alla produzione di effetti giuridici nei confronti di terzi e, pertanto, non sono suscettibili di impugnazione innanzi alla Corte di giustizia ex art. 263 TFUE.

Con il Trattato di Lisbona, il Consiglio assume **ulteriori competenze**:
- svolge un ruolo determinante nella nomina di organi monocratici quali il Presidente della Commissione, l’Alto rappresentante ed il Presidente dello Stesso Consiglio europeo;
- è in alcuni casi dotato di poteri decisionali finalizzati all’integrazione o attuazione di determinate disposizioni dei trattati (ad es. determina la composizione del Parlamento ex art. 14 par. 2 TUE, il sistema di rotazione della presidenza del Consiglio di cui all'art. 16 par. 9 TUE, l'elenco delle formazioni del Consiglio);
- è dotato di poteri decisionali nel quadro delle procedure di revisione dei trattati in forma semplificata.

Nel novero delle competenze attribuite dal Trattato di Lisbona risultano, quindi, inclusi  compiti di carattere decisionale con la conseguenza che gli atti assunti in tale ambito dal Consiglio Europeo:
- non si configurano come atti di valore meramente politico:
- sono suscettibili di impugnazione innanzi alla Corte di giustizia dell’UE mediante il ricorso di annullamento (263 TFUE)

### **Modalità di deliberazione**
Se non è diversamente previsto dai trattati, il Consiglio europeo delibera per consenso: il consenso si forma, senza necessità di votazione, quando nessun componente si oppone al 
testo presentato dal Presidente dell’istituzione.

### **Presidente del Consiglio europeo**
Il Consiglio europeo elegge il presidente a maggioranza qualificata per un mandato di due anni, rinnovabile una volta. Il Trattato di Lisbona ha introdotto la nomina da parte dello stesso Consiglio; in precedenza operava il sistema della turnazione semestrale
In caso di impedimento o colpa grave, il Consiglio europeo può porre fine al mandato secondo la medesima procedura. 

Tra le funzioni assegnate al Presidente, si segnalano **due attribuzioni**: 
- assicura la preparazione e la continuità dei lavori del Consiglio europeo, in cooperazione con il presidente della Commissione e in base ai lavori del Consiglio «Affari generali»;
- assicura, al suo livello e in tale veste, la rappresentanza esterna dell'Unione per le materie relative alla politica estera e di sicurezza comune, fatte salve le attribuzioni dell'alto rappresentante dell'Unione per gli affari esteri e la politica di sicurezza.