Aggravano il reato, quando non ne sono elementi costitutivi o circostanze aggravanti speciali, le circostanze seguenti: 
1) l'avere agito per motivi abietti o futili;
	- il motivo costituisce lo ==stimolo== che ha indotto l'individuo ad operare, la causa psichica della condotta. Si differenzia dallo ==scopo== che si identifica invece nell'obiettivo finalistico cui il comportamento si dirige (es. l'omicidio di un ricco parente potrà avere come scopo l'acquisizione dell'eredità, mentre come movente la sete di denaro)
	- Abietto: grado particolare di perversità (degno del massimo disprezzo, secondo le idee, sentimenti di ordine morale o anche di ordine politico prevalenti nel momento della commissione di un fatto di reato). Futile: assolutamente sproporzionato rispetto al fatto commesso, una occasione per dare all'agente sfogo al suo impulso criminale
	- Per queste caratteristiche la circostanza de qua è ritenuta incompatibile con quelle circostanze inerenti a stati e situazioni in cui vi sia una particolare alterazione della sfera psichica del soggetto: in particolare vizio parziale di mente; stato di ubriachezza non derivante da caso fortuito o forza maggiore; provocazione (dato che il movente in essa prospettato non può essere abietto, visto che l'ordinamento lo valuta positivamente, né tanto meno futile, dato che una sproporzione manifesta tra fatto ingiusto e reato commesso finisce inevitabilmente con l'escludere l'attenuante)
2) [teleologica] l'aver commesso il reato per eseguirne od occultarne un altro, ovvero per conseguire o assicurare a sè o ad altri il prodotto o il profitto o il prezzo ovvero la impunità di un altro reato; 
	   - Si ritiene che l'aggravante abbia natura esclusivamente soggettiva, ravvisandone il fondamento nella maggiore insensibilità etica e nella più marcata pericolosità dimostrata da chi si decide ad una serie di reati obbediendo a spinte molteplici e coordinate e che, pur di attuare il suo intento criminoso, non arretra di fronte alla eventuale o necessaria commissione del reato mezzo.
3) l'avere, nei delitti colposi, agito nonostante la previsione dell'evento; 
	   - Circostanza a carattere soggettivo, la cui ratio viene ravvisata nel maggior grado di pericolosità del soggetto che agisca nonostante la previsione delle conseguenze dannose o pericolose della propria azione. 
4) l'avere adoperato sevizie, o l'aver agito con crudeltà verso le persone; 
	   - Le SU 40516/2016 hanno ritenuto compatibile l'aggravante con il dolo d'impeto, dolo eventuale e con il vizio parziale di mente, a meno che la crudeltà costituisca manifestazione della patologia sofferta.
5) l'avere profittato di circostanze di tempo, di luogo o di persona, anche in riferimento all'età, tali da ostacolare la pubblica o privata difesa; 
6) l'avere il colpevole commesso il reato durante il tempo, in cui si è sottratto volontariamente alla esecuzione di un mandato o di un ordine di arresto o di cattura o di carcerazione, spedito per un precedente reato; 
7) l'avere, nei delitti contro il patrimonio, o che comunque offendono il patrimonio, ovvero nei delitti determinati da motivi di lucro, cagionato alla persona offesa dal reato un danno patrimoniale di rilevante gravità; 
8) l'avere aggravato o tentato di aggravare le conseguenze del delitto commesso; 
9) l'avere commesso il fatto con abuso dei poteri, o con violazione dei doveri inerenti a una pubblica funzione o a un pubblico servizio, ovvero alla qualità di ministro di un culto; 
10) l'avere commesso il fatto contro un pubblico ufficiale o una persona incaricata di un pubblico servizio, o rivestita della qualità di ministro del culto cattolico o di un culto ammesso nello Stato, ovvero contro un agente diplomatico o consolare di uno Stato estero, nell'atto o a causa dell'adempimento delle funzioni o del servizio; 
11) l'avere commesso il fatto con abuso di autorità o di relazioni domestiche, ovvero con abuso di relazioni di ufficio, di prestazione d'opera, di coabitazione, o di ospitalità. 
    11-bis. l'avere il colpevole commesso il fatto mentre si trova illegalmente sul territorio nazionale. 
    11-ter) l'aver commesso un delitto contro la persona ai danni di un soggetto minore all'interno o nelle adiacenze di istituti di istruzione o di formazione. 
    11-quater) l'avere il colpevole commesso un delitto non colposo durante il periodo in cui era ammesso ad una misura alternativa alla detenzione in carcere. 
    11-quinquies) l'avere, nei delitti non colposi contro la vita e l'incolumità individuale e contro la libertà personale, commesso il fatto in presenza o in danno di un minore di anni diciotto ovvero in danno di persona in stato di gravidanza. 
    11-sexies) l'avere, nei delitti non colposi, commesso il fatto in danno di persone ricoverate presso strutture sanitarie o presso strutture sociosanitarie residenziali o semiresidenziali, pubbliche o private, ovvero presso strutture socio-educative. 
    11-septies) l'avere commesso il fatto in occasione o a causa di manifestazioni sportive o durante i trasferimenti da o verso i luoghi in cui si svolgono dette manifestazioni. 
    11-octies) l'avere agito, nei delitti commessi con violenza o minaccia, in danno degli esercenti le professioni sanitarie e socio-sanitarie nonché di chiunque svolga attività ausiliarie di cura, assistenza sanitaria o soccorso, funzionali allo svolgimento di dette professioni, a causa o nell'esercizio di tali professioni o attività. 
    11-novies) l'avere agito, nei delitti commessi con violenza o minaccia, in danno di un dirigente scolastico o di un membro del personale docente, educativo, amministrativo, tecnico o ausiliario della scuola, a causa o nell'esercizio delle loro funzioni
