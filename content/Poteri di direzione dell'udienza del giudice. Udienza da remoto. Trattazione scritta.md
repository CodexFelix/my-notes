V. Pagg. 219 ss. Mandrioli I


___
### La generalizzazione dell’udienza da remoto con collegamento audiovisivo o trattazione scritta
Con l’obiettivo di includere nel codice di rito alcune soluzioni che, in materia di svolgimento delle udienze civili, erano state adottate durante l’emergenza pandemica, il D.Lgs. 149/2022 apporta importanti novità anche sulle modalità di svolgimento dell’udienza.
Nel fare questo esso raccoglie alcuni principi e criteri direttivi della legge delega. In particolare, questa – in linea con le proposte emerse dalla Commissione ministeriale 19 – autorizzava il legislatore delegato a «prevedere che il giudice, fatta salva la possibilità svolgimento delle
per le parti costituite di opporsi, può disporre che le udienze civili che non richiedono la presenza di soggetti diversi dai difensori, dalle parti, dal pubblico ministero e dagli ausiliari del giudice si svolgano con collegamenti audiovisivi a distanza» (art. 1, 17° comma, lett. l, L. 206/2021). 

Al tempo stesso lo autorizzava anche a «prevedere che, fatta salva la possibilità per le parti costituite di opporsi, il giudice può, o deve in caso di richiesta congiunta delle parti, disporre che le udienze civili che non richiedono la presenza di soggetti diversi dai difensori, dalle parti, dal pubblico ministero e dagli ausiliari del giudice sono sostituite dal deposito telematico di note scritte contenenti le sole istanze e conclusioni da effettuare entro il termine perentorio stabilito dal giudice» (art. 1, 17° comma, lett. m, L. 206/2021).

Raccogliendo queste sollecitazioni della legge delega, il D.Lgs. 149/2022 ha provveduto sia a integrare con un ulteriore comma l’art. 127 c.p.c., che è la disposizione generale sulla direzione delle udienze civili, sia ad introdurre i due nuovi artt. 127-bis e 127 ter nel codice e l’art. 196-duodecies fra le disposizioni di attuazione del c.p.c.

Quanto alla disciplina generale sulla direzione delle udienze civili, l’art. 127 c.p.c. – dopo aver previsto che l’udienza è diretta dal giudice o dal presidente del collegio, il quale fa e prescrive quanto occorre per la trattazione ordinata e proficua della causa e regola la discussione – ora aggiunge, nel suo nuovo 3° comma, che «Il giudice può disporre, nei casi e secondo le disposizioni di cui agli articoli 127-bis e 127-ter, che l’udienza si svolga mediante collegamenti audiovisivi a distanza o sia sostituita dal deposito di note scritte».
Si tratta di una disposizione di raccordo fra la generale disciplina sulla direzione delle udienze civili e la disciplina innovativa circa le nuove modalità di svolgimento delle udienze. Essa si limita, perciò, a prevedere che, ricorrendo i presupposti per l’applicazione degli artt. 127-bis e ter c.p.c., sarà lo stesso giudice, proprio perché titolare del potere di direzione, a disporre lo svolgimento dell’udienza con modalità diverse dalla trattazione orale e in presenza.

Detto ciò, si tratta di vedere come vengono disciplinate in concreto le nuove modalità di svolgimento delle udienze civili «mediante collegamenti audiovisivi» o «mediante deposito di note scritte».

Con riferimento alla prima, l’art. 127-bis c.p.c. stabilisce, nel suo 1° comma, che 
«==Lo svolgimento dell’udienza, anche pubblica, mediante collegamenti audiovisivi a distanza può essere disposto dal giudice quando non è richiesta la presenza di soggetti diversi dai difensori, dalle parti, dal pubblico ministero e dagli ausiliari del giudice==».
Vale a dire che il giudice può sempre disporre che l’udienza (anche laddove sia un’udienza pubblica) possa svolgersi a distanza mediante collegamento audiovisivo, in sostituzione della tradizionale udienza in presenza, tutte le volte in cui non sia prevista la partecipazione di soggetti diversi da quelli richiamati dallo stesso 1° comma dell’art. 127-bis.

Delle modalità di svolgimento in concreto dell’udienza con collegamento audiovisivo si occupa, poi, l’art. 196-duodecies disp. att. c.p.c., stabilendo che: 
a) l’udienza va tenuta con modalità idonee  a salvaguardare il contraddittorio e ad assicurare l’effettiva partecipazione delle parti e, se l’udienza non è pubblica, la sua riservatezza; 
b) si applica l’art. 84 disp. att. c.p.c. sullo svolgimento delle udienze
c) nel verbale d’udienza si dà atto della dichiarazione di identità dei presenti, i quali devono assicurare che non sono in atto collegamenti con soggetti non legittimati e che non sono presenti soggetti non legittimati nei luoghi da cui sono collegati; 
d) i presenti sono tenuti a mantenere attiva la funzione video per tutta la durata dell’udienza e agli stessi è vietata la registrazione dell’udienza; 
e) il luogo dal quale il giudice si collega, anche se diverso dall’ufficio giudiziario, è considerato aula d’udienza a tutti gli effetti e l’udienza si considera tenuta nell’ufficio giudiziario davanti al quale il processo è pendente; 
f) le modalità con le quali è garantita la pubblicità dell’udienza saranno individuati e regolati da appositi provvedimenti del Direttore generale dei sistemi informativi e automatizzati del Ministero della giustizia

Quanto ai termini di comunicazione del provvedimento del giudice che dispone queste modalità di svolgimento dell’udienza e alla facoltà di opposizione delle parti, il 2° comma dello stesso art. 127-bis c.p.c. stabilisce che «==Il provvedimento di cui al primo comma è comunicato alle parti almeno quindici giorni prima dell’udienza==. ==Ciascuna parte costituita, entro cinque giorni dalla comunicazione, può chiedere che l’udienza si svolga in presenza==. Il giudice, tenuto conto dell’utilità e dell’importanza della presenza delle parti in relazione agli adempimenti da svolgersi in udienza, provvede nei cinque giorni successivi con decreto non impugnabile».