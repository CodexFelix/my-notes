[[Lezione 6 - circostanze, tentativo e concorso di persone nel reato]]

### Nozione e definizione
Le circostanze sono elementi che stanno intorno (circum stant) o accedono ad un reato già perfetto nella sua struttura, implicando la sola modificazione della cornice edittale di pena
Si parla di ==accidentalia delicti==, per sottolineare che le circostanze possono mancare in concreto senza che il reato venga meno nei suoi elementi costitutivi (essentialia delicti). Caratteristica principale delle circostanze è, quindi, quella della accessorietà: la loro mancanza non esclude la sussistenza di un determinato reato, così come la loro esistenza non deve dar luogo alla configurabilità di un reato diverso.

Ulteriore tratto tipico ed essenziale delle circostanze viene individuato nella idoneità a provocare la variazione della quantità (o talvolta della qualità) della pena del reato semplice; variazione che, a sua volta, si pone come conseguenza del mutamento della gravità del reato sotto l'aspetto oggettivo o soggettivo. La funzione di circostanza attiene, pertanto alla determinazione legale della pena (c.d. efficacia di extraedittalità)

### Distinzione tra circostanze ed elementi costitutivi del reato
Uno dei problemi più controversi è quello concernente la distinzione tra circostanze ed elementi costitutivi del reato. Le difficoltà nascono dal fatto che tra le une e gli altri non esiste alcuna differenza a livello ontologico-qualitativo, potendo indifferentemente il legislatore attribuire al medesimo elemento l'una o l'altra connotazione tecnica.

La distinzione assume rilevanza pratica, condizionando l'applicabilità di una nutrita serie di disposizioni:
- **Regime di imputazione**: le attenuanti sono imputate anche se non conosciute dall'agente, mentre le aggravanti anche se non conosciute per colpa o ritenute inesistenti per errore determinato da colpa; per gli elementi costitutivi, al contrario, il dolo rimane il normale presupposto psicologico di attribuzione dei delitti
- **Locus commissi delicti**: se la sola circostanza si realizza nel territorio dello Stato, mentre il reato cui essa accede è commesso all'estero, la punibilità secondo la legge italiana è senza dubbio esclusa; essa può invece dipendere dal compimento in Italia di un elemento della fattispecie che rappresenti almeno "parte" dell'azione o dell'omissione, oppure l'elemento costitutivo
- **Concorso di persone**: distinzione tra applicazione degli artt. 116 e 117 (mutamento del titolo di reato nei casi di concorso anomalo o di reato proprio non esclusivo) e l'art. 118 (valutazione differenziata delle circostanze inerenti al reato in concorso)
- **Delitto tentato**: la attribuzione all'elemento specializzante della natura di circostanza determina incertezze circa la configurabilità del tentativo, dato che secondo un orientamento abbastanza consolidato in dottrina il tentativo di delitto circostanziato non è ipotizzabile
- **Tempo necessario a prescrivere**: soprattutto a seguito delle modifiche apportate dalla L. ex-Cirielli, l'art. 157 assegna rilevanza alle circostanze "aggravanti per le quali la legge stabilisce una pena di specie diversa da quella ordinaria e per quelle ad effetto speciale" (in passato "per determinare il tempo necessario a prescrivere si aveva riguardo al massimo della pena stabilita dalla legge per il reato consumato o tentato tenuto conto dell'aumento massimo di pena stabilito per le circostanze aggravanti e della diminuzione minima per le circostanze attenuanti")
- **Giudizio di comparazione** tra circostanze aggravanti e attenuanti

==Criteri elaborati in dottrina per distinguere tra circostanze ed elementi costitutivi del reato==
- **Accessorietà**: gli elementi costitutivi hanno un'efficacia qualitativa, determinando il sorgere o il venir meno del reato nella sua tipica configurazione. Le circostanze, invece, sono elementi accidentali, irrilevanti ai fini dell'esistenza dell'illecito
- **Inidoneità a ledere il bene protetto**: le circostanze si caratterizzano per la inidoneità ad incidere sulla sfera giuridica del bene tutelato dalla norma incriminatrice, in ciò differenziandosi dagli elementi costitutivi, che invece andrebbero ad alterare il piano dell'offesa
- Tesi della **diversa struttura della norma**: la norma che prevede il reato contiene un precetto "primario" diretto ai consociati; quella che prevede un'aggravante un precetto "secondario" rivolto al giudice e rilevante solo per la determinazione della sanzione
- Tesi che optano, **nel dubbio, rispettivamente per la natura di elemento costitutivo o circostanza**
	- La tesi più risalente nel dubbio dava la precedenza alla qualificazione come elemento costitutivo, dato che nel sistema anteriore alla L. 19/90 le circostanze erano imputate oggettivamente. Pertanto si riteneva preferibile assegnare la natura di elemento essenziale - che avrebbe consentito l'imputazione soggettiva in ottica di favor rei. [Obiezione: il fondamento del favor rei non è invocabile per le attenuanti, inoltre è difficilmente armonizzabile con la possibilità di bilanciamento tra circostanze]
	- La tesi opposta propone di risolvere nel dubbio a favore della natura circostanziale, sull'assunto per cui in base all'art. 25 c. 2 Cost., specificato dall'art. 1 c.p., la legge deve prevedere "espressamente" un fatto come reato [Obiezioni: il richiamo al principio di legalità non appare dirimente, dato che riguarda anche gli stessi elementi circostanziali, soprattutto quando comportano un aumento della sanzione]
- **Tesi che valorizza la relazione di specialità**. In particolare gli elementi circostanziali specializzanti devono costituire una specificazione, una variante di intensità (**specialità per specificazione**). In base a questa tesi, pertanto, tra il reato circostanziato e il reato semplice deve intercorrere un rapporto di specialità del tipo "coincidenza tra fattispecie e sottofattispecie", dovendo il primo costituire una sottofattispecie della fattispecie del reato semplice, in cui pertanto rientra integralmente come sua ipotesi particolare.
	- Tra reati autonomi intercorre invece un rapporto di incompatibilità o di **specialità per aggiunta** (come accade ad es. quando una fattispecie, es. la rapina, presenta tutti gli elementi di un'altra, il furto, più un elemento eterogeneo quale è la violenza)

La giurisprudenza ha seguito orientamenti oscillanti, valorizzando di volta in volta diversi aspetti ai fini dell'individuazione del discrimen tra circostanze:
- criteri esegetici (funzionalità, nomen iuris, interpretazione storica, sistematica): tra cui, in special modo, il criterio testuale, che fa leva sul nomen iuris usato dal legislatore e il criterio c.d. topografico, che valorizza la collocazione (autonoma o meno) della norma
- strutturale delle "modalità di descrizione della fattispecie": descrizione per relationem (circostanza) vs descrizione completa, autonomo titolo di reato.
>A tal proposito, le **==Sezioni Unite con la “sentenza Fedi==”** del 2002 sono intervenute sul contrasto giurisprudenziale in ordine alla ==natura di circostanza aggravante o di fattispecie autonoma del reato di truffa aggravata per il conseguimento di erogazioni pubbliche== ex art. 640 bis c.p superando l’indirizzo fino ad allora dominante, la “sentenza Fedi” ha fermamente preferito il criterio strutturale sottolineando che “_è la struttura della fattispecie penale di cui all’art. 640 bis, definita da un lato attraverso il richiamo degli elementi essenziali del delitto di truffa di cui all’art. 640 (artifici o raggiri, induzione in errore con conseguente disposizione patrimoniale, ingiusto profitto per l’agente o per altri, danno del soggetto passivo) e dall’altro con l’introduzione di un elemento specifico (erogazioni pubbliche) che è estraneo alla struttura essenziale della truffa, a denotare la inequivoca volontà legislativa di configurare una circostanza aggravante e non un diverso titolo di reato_”. Ne consegue che il legislatore, ==operando un rinvio _per relationem_ al fatto come altrove descritto, indicherebbe implicitamente la presenza di una fattispecie circostanziale nella stessa formulazione lessicale==.
Da ultimo anche SU 2018 ha confermato a predilezione per il criterio strutturale

- Criterio teleologico, secondo cui occorre verificare se muta o meno il bene giuridico tutelato dalla fattispecie o anche la diversità dell'entità della sua offesa (Cass. III 3348/2003 sulla questione relativa alla natura giuridica del delitto di violenza sessuale di gruppo ex 609-octies, ritenuta figura autonoma stante il peculiare disvalore riconosciuto dalla norma alla partecipazione simultanea di più persone alla fattispecie di violenza sessuale)
>La Cassazione ha usato il criterio teleologico in una pluralità di sentenze: **la giurisprudenza di legittima, anche a Sezioni Unite (2011)==, ha riconosciuto la natura di reato autonomo della fattispecie di lieve entità ai sensi del tormentato art. 73, comma 5, D.P.R. n.309/1990**, utilizzando cumulativamente più criteri distintivi== e, pertanto, abbandonando il “criterio decisivo” preferito dalla “sentenza Fedi". Segnatamente, il legislatore, nella descrizione della fattispecie _de qua,_ rinvia parzialmente ai fatti previsti dal primo comma dell’art. 73, o meglio, individua un soggetto attivo che commette mediante uno specifico schema – considerato di lieve entità- dei fatti altrove descritti Tale formulazione lessicale non consente, pertanto, al c.d. criterio strutturale della descrizione del precetto penale di risolvere la questione afferente la qualifica della fattispecie in esame.


### Classificazione delle circostanze
Distinzione in base a criteri a base normativa:
- **aggravanti e attenuanti**
- **comuni e specifiche**, a seconda che siano riferibili a tutti i reati o soltanto a più specifiche fattispecie
	- comuni (artt. 61 e 62), nonché quelle sul concorso di persone (112 e 114)
	- speciali: es. aggravanti del furto o della rapina
- ==soggettive e oggettive==: la distinzione, prevista dall'art. 70 cp assumeva particolare importanza nel concorso di persone ai fini della comunicabilità delle circostanze ai concorrenti, secondo l'originaria disciplina dell'art. 118 cp, perdendo tuttavia gran parte della sua rilevanza pratica dopo la riforma di tale articolo
	- Sono oggettive le circostanze che concernono: la natura, la specie i mezzi, l'oggetto, il tempo, il luogo e ogni altra modalità dell'azione; la gravità del danno o del pericolo; le condizioni o qualità personali dell'offeso
	- Sono soggettive quelle che riguardano: intensità del dolo, grado della colpa; condizioni o qualità personali del colpevole; rapporti tra colpevole e offeso o le circostanze inerenti alla persona del colpevole (imputabilità e recidiva)
- **Effetto comune** (variazione fino a 1/3) e ad **effetto speciale** (superiore ad 1/3) - comunque variazione dipendente dalla pena ordinaria del reato (cioè frazionaria rispetto alla pena del reato semplice)
- **Autonome**, che prescindono dalla pena ordinaria del reato (63 c. 3), imponendo una pena di specie diversa
- **Indipendenti**: implicano una pena della stessa specie determinata dalla legge, ma in misura indipendente da quella del reato semplice: tali circostanze, previste espressamente nella versione originaria del 63 c. 3, sarebbero ancora da ricomprendere nella disposizione da parte della dottrina, nonostante il contrario avviso recentemente espresso da SU 2017 ("Ai fini della determinazione del tempo necessario a prescrivere, le circostanze c.d. indipendenti che comportano un aumento di pena non superiore ad un terzo non rientrano nella categoria delle circostanze ad effetto speciale ex art. 63 c. 3 cp, perché in tale categoria sono ricomprese espressamente solo le circostanze che aumentano quantitativamente la pena in misura superiore ad 1/3. Per l'effetto tali circostanze non possono essere considerate ai fini del computo del tempo necessario a prescrivere, perché l'art. 157 c. 2 a tal fine attribuisce rilievo alle sole circostanze ad effetto speciale)

Distinzioni dottrinarie:
- **Antecedenti, concomitanti e susseguenti**, secondo la relazione cronologica con la condotta dell'agente. Ad es. antecedente è l'aggravante di aver agito nei reati colposi nonostante la previsione dell'evento (61 n 3, colpa con previsione); concomitante l'aver adoperato sevizie o agito con crudeltà (61 n. 4); susseguente l'attenuante dell'aver riparato il danno prima del giudizio (62 n 6)
- **Intrinseche ed estrinseche**, a seconda che attengano alla condotta (es. aver adoperato sevizie) o ad altri elementi del fatto tipico; oppure riguardino dati che pur contribuendo ad una caratterizzazione complessiva del fatto di reato, rimangono comunque "esterni" rispetto ad esso (es. aver aggravato le conseguenze del delitto).
- Circostanze **definite ed indefinite**, a seconda che la legge si soffermi o meno a descrivere il dato circostanziale al quale è collegata la variazione di pena (si parla anche di circostanze "innominate, arbitrarie, libere generiche"), riferite alle attenuanti generiche dell'art. 62-bis e alle aggravanti e attenuanti indefinite della legislazione speciale
- **Obbligatorie e facoltative**, a seconda che il giudice abbia l'obbligo o la facoltà di procedere alla variazione di pena

### Regime di imputazione delle circostanze
>1. Le circostanze che attenuano o escludono la pena sono valutate a favore dell'agente anche se da lui non conosciute, o da lui per errore ritenute inesistenti. 
>2. Le circostanze che aggravano la pena sono valutate a carico dell'agente soltanto se da lui conosciute ovvero ignorate per colpa o ritenute inesistenti per errore determinato da colpa. 
>3. Se l'agente ritiene per errore che esistano circostanze aggravanti o attenuanti, queste non sono valutate contro o a favore di lui. 
>4. Se l'agente ritiene per errore che esistano circostanze di esclusione della pena, queste sono sempre valutate a favore di lui. Tuttavia, se si tratta di errore determinato da colpa, la punibilità non è esclusa, quando il fatto è preveduto dalla legge come delitto colposo

L'art. 59 non detta più una disciplina unitaria dell'operatività delle circostanze. Il nuovo testo (L. 19/90) ha modificato il principio espresso dall'originaria formulazione ed ==ha introdotto una disciplina differenziata delle circostanze a seconda che siano aggravanti o attenuanti==:
- Per le attenuanti vale ancora il principio (originariamente operante anche per le aggravanti) della ==rilevanza oggettiva== (anche se da lui non conosciute o ritenute per errore inesistenti)
- Per le aggravanti è stata accolta la regola opposta della rilevanza soggettiva: sono valutate solo se da lui conosciute o ignorate per colpa o ritenute inesistenti per errore determinato da colpa
- Il c. 3 mantiene inalterato il principio di "irrilevanza delle attenuanti e aggravanti putative". Tale regola, nell'ambito di un diritto penale del fatto, trova piena giustificazione per le circostanze aggravanti (essa rappresenta corollario del principio di materialità, cogitationis poenam nemo patitur). L'irrilevanza del putativo suscita qualche perplessità per le attenuanti: secondo parte della dottrina tale regola presenterebbe margini di contrasto con il principio di colpevolezza, che sarebbe violato per mancata valutazione favorevole di quanto il soggetto si sia rappresentato per errore non colposo, al contrario di quanto avviene per le "circostanze di esclusione della pena", ai sensi dell'art. 59 c. 4. 
	- La regola dell'irrilevanza del putativo trova tuttavia un'importante deroga nell'ipotesi prevista dall'art. 60 c. 2 ("In caso di errore sulla persona dell'offeso, sono valutate a favore dell'agente le circostanze attenuanti erroneamente supposte, che concernono condizioni e qualità della persona offesa e rapporti tra offeso e colpevole").

###### Regime di imputazione delle aggravanti
- L'originaria previsione sanciva la regola della valutazione oggettiva delle aggravanti, poste a carico dell'agente anche se ignorate o senza colpa ritenute inesistenti. Il regime veniva fortemente criticato da parte della dottrina, che vedeva in quella regola ==una forma di responsabilità oggettiva espressa== in aperto contrasto con il principio di colpevolezza (27 c. 1 Cost.)
- Con la riforma del 90 si è provveduto a correggere tale plateale violazione: il vigente 59 c. 2 superando il principio dell'irrilevanza dell'elemento soggettivo, stabilisce ora che le circostanze aggravanti debbono essere valutate a carico dell'agente "==soltanto se da lui conosciute ovvero ignorate per colpa o ritenute insussistenti per errore determinato da colpa"==. La nuova regola di imputazione estende così il principio nulla poena sine culpa anche alle circostanze che aggravano la pena. Ne consegue che perché queste possano essere accollate occorre un coefficiente soggettivo costituito da tre parametri soggettivi tra loro alternativi: la ==conoscenza; ignoranza colposa; erronea rappresentazione dovuta a colpa==
	- Conoscenza del dato circostanziale: non è necessario che il soggetto si soffermi a considerare e riflettere sulla presenza degli elementi integranti la singola circostanza aggravante (non coincidendo il concetto di conoscenza con l'elemento psicologico richiesto ai fini del dolo), risultando sufficiente che egli sia nelle condizioni di percepirne il contenuto anche nella forma di una consapevolezza meramente "implicita" o ai margini della coscienza, solitamente designata tramite il ricorso alla nozione di "con-coscienza"
	- Ignoranza colposa (il soggetto che ignora neppure si pone il problema dell'esistenza o meno della circostanza) e errore determinato da colpa (ritiene inesistente la circostanza e si rappresenta quindi la possibilità che la circostanza esista, venendo a trovarsi in uno stato di dubbio che, a causa di una falsa rappresentazione della realtà, risolve nel senso della non sussistenza)
- L'aver previsto un requisito di conoscenza e/o conoscibilità delle aggravanti ha suscitato alcune perplessità rispetto alle circostanze c.d. susseguenti, consistenti, cioè in accadimenti che si collocano in una posizione cronologica successiva rispetto a quella nella quale si realizza la condotta. In quest'ottica, si pone allora il problema di definirne il regime di imputazione delle circostanze susseguenti:
	- secondo un primo orientamento, la nuova norma, non contenendo riferimenti ad atteggiamenti psichici rivolti al futuro, dovrebbe applicarsi solo alle circostanze contemporanee o antecedenti alla condotta e non anche a quelle susseguenti, per cui varrebbe un regime di valutazione oggettiva
	- la dottrina prevalente, sul rilievo che la ratio della riforma è quella di eliminare l'addebito oggettivo delle circostanze, propone un'interpretazione del parametro soggettivo contenuto dall'art. 59 c. 2 in senso estensivo: questo andrebbe più correttamente inteso in termini di "rappresentazione/rappresentabilità", concetto in grado di abbracciare sia gli accadimenti concomitanti o antecedenti alla condotta, rispetto ai quali opera come "conoscenza/conoscibilità" sia gli accadimenti futuri (rispetto ai quali opera come "previsione/prevedibilità")
- Diverse le deroghe all'operatività del regime di imputazione delle aggravanti:
	- disposizioni di legge che prevedono che l'aggravante determina o presuppone un coefficiente soggettivo di effettiva conoscenza da parte dell'agente: es. aggravanti che si risolvono in un dato psichico (motivi abietti e futili, connessione teleologica, premeditazione) nonché quelle che richiedono espressamente la consapevolezza di determinati fatti o rispetto alle quali la necessità della consapevolezza di una situazione di fatto risulta dallo stesso modo in cui l'aggravante è posta dal legislatore (es. 413 c. 2, uso illegittimo di cadavere su cadavere che si sappia essere stato da altri mutilato od occultato; 556 c. 2 aggravante della bigamia per colui che ha indotto in errore l'altra persona sulla libertà dello stato)
	- nelle ipotesi circostanziali in cui è la stessa ratio dell'aggravante che pare escludere la sussistenza della mera conoscibilità: art. 625 n. 3 che prevede per il delitto di furto un'aggravante nel caso in cui il soggetto porti indosso armi senza farne uso
- L'art. 60 cp (error in persona) pone una disciplina derogatoria: non sono poste a carico dell'agente le circostanze aggravanti riguardanti le condizioni o qualità della persona offesa o rapporti tra offeso e colpevole (anche nel caso di mancata conoscenza dovuta a colpa), escludendo così che l'eventuale errore colposo dell'agente possa rilevare per una valutazione a suo sfavore delle aggravanti eventualmente sussistenti.
	- il c. 3, tuttavia, esclude che le disposizioni derogatorie si applichino a circostanze facilmente conoscibili, come l'età o condizioni e qualità fisiche o psichiche della persona offesa, le quali sembrano ricondotte nell'ambito del regime di imputazione delle circostanze aggravanti di cui all'art. 60 c. 2, dunque addebitate solo se conosciute o conoscibili.
	- La disciplina si applica anche nelle ipotesi di aberratio ictus (82), che rinvia all'art. 60