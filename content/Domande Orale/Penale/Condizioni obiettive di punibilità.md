> Quando per la punibilità del reato, la legge richiede il verificarsi di una condizione, il colpevole risponde del reato anche se l'evento da cui dipende il verificarsi della condizione non è da lui voluto

La disposizione non chiarisce l'ubi consistam delle condizioni obiettive di punibilità; essa si limita alla sola esplicitazione del relativo regime di imputazione (irrilevanza del nesso psicologico con l'agente). E' sufficiente la mera verificazione oggettiva della condizione ai fini della punibilità del reato

- Circa la collocazione nella struttura di reato, per l'orientamento tradizionale  la condizione obiettiva di punibilità è elemento estrinseco alla condotta colpevole del reo, in quanto avvenimento estraneo, aggiuntivo e successivo al fatto di reato, distinto sia dall'agere criminoso che dall'evento tipico. Si tratta, più propriamente, di un elemento futuro incerto, al verificarsi del quale il legislatore penale, nel ragionevole esercizio della sua discrezionalità, condiziona la applicazione della pena. Ne discende l'irrilevanza dell'evento condizionante ai fini del momento perfezionativo del reato, già espresso nel suo intero disvalore dalla coesistenza degli elementi costitutivi tipici.
	- A sostegno della tesi che separa la condizione obiettiva di punibilità dall'elemento costitutivo del reato soccorre l'art. 158 cp che, dopo aver statuito che il termine di prescrizione decorre per il reato consumato dal giorno della consumazione, prevede che il termine stesso decorre invece dal giorno in cui si è verificata la condizione qualora dalla stessa il legislatore faccia dipendere la punibilità (158 c 2). L'avvertita necessità di introdurre un'apposita disciplina volta a identificare il dies a quo di decorrenza del termine prescrizionale del reato sottoposto a condizione presuppone la convinzione legislativa dell'estraneità delle condizioni obiettive di punibilità rispetto alla fase consumativa della fattispecie illecita e pertanto, la diversità dagli elementi costitutivi del reato

Premessa la diversità tra condizione obiettiva di punibilità ed elemento costitutivo del reato, ==la distinzione concreta== è basata su due tipologie di criteri discretivi:
- **criterio diagnostico formale**, attribuisce efficacia al ==dato terminologico: si ha condizione obiettiva quando il legislatore impieghi formule sintetiche del tipo "se dal fatto deriva, qualora, nel caso in cui, laddove sia"==, sintomatiche di una rottura fra elementi costitutivi e questo quid pluris che deve verificarsi
- ben più incisivo ==parametro sostanziale-funzionale fonda sul disvalore dell'illecito penale l'operazione discretiva==, individuando le condizioni obiettive di punibilità come quegli eventi estranei alla sfera dell'offesa del reato ovvero quelli comunque non idonei ad accentrare in sé l'intera portata offensiva della fattispecie. ==La prospettazione del ruolo della condizione obiettiva di punibilità nel contesto normativo giustificherebbe l'irrilevanza della sua riferibilità psicologica==, che non sarebbe incompatibile con il principio di colpevolezza così come interpretato dalla giurisprudenza costituzionale (che ha richiesto "l'addebitabilità quantomeno a titolo di colpa per tutti gli elementi che concorrono a contrassegnare il disvalore del fatto" C. cost. 1085/1988). Ebbene, nell'accezione sostanziale, ==la condizione obiettiva di punibilità, non accentrando in sé l'offensività del fatto, ben può legittimamente essere addebitata a titolo oggettivo, prescindendo dal nesso psicologico con l'agente==. Alla categoria degli elementi costitutivi vanno invece, ricondotti gli accadimenti che, assicurando l'offensività della fattispecie, spiegano la ragione stessa dell'incriminazione e che per tale motivo sono addebitati sulla base del criterio soggettivo previo accertamento della loro riconducibilità eziologica e psicologica all'agente ed alla sua condotta.


Guardando all'effettiva incidenza che le condizioni obiettive di punibilità esplicano sull'offesa, la dottrina suole distinguere tra:
- **COP estrinseche**, in cui il. fattore condizionante risulta estraneo all'offesa o comunque non accentrante in sé l'intera offesa; esse si limitano a circoscrivere per ragioni di opportunità la punibilità di un fatto già espresso nel suo disvalore e per tanto già di per sé meritevole di tutela.
	- Es: presenza nel territorio dello Stato dell'autore dei reati (artt. 9 e 10 cp); sorpresa in flagranza nell'ambito del reato di possesso ingiustificato di mezzi di spionaggio; annullamento del matrimonio nell'induzione a matrimonio mediante inganno (558 cp)
- **COP intrinseche**: le quali sarebbero invece partecipi dell'offensività del reato e pertanto da alcuni reputate veri e propri elementi costitutivi, accentrando in sé l'intero disvalore del fatto
	- Es. pericolo di malattia nel reato di abuso dei mezzi di correzione (571); pubblico scandalo nell'incesto (564)
In tali casi, ove insorgono dubbi distintivi di maggiore complessità, è stato proposto un sistema metodologico a contrario: un determinato elemento di fattispecie è sicuramente costitutivo del fatto - e non semplice cop - se in sua mancanza il fatto risulta monco di qualunque potenzialità o idoneità offensiva: ad es. il delitto di atti osceni punibile solo se in luogo pubblico o aperto al pubblico, in cui l'elemento della pubblicità incide significativamente sulla capacità lesiva di un bene giuridico, dal momento che non risulta offeso alcun interesse dagli atti sessuali compiuti in privato.


Giova tenere distinte dalle COP le condizioni di procedibilità, sottoposte a diverso regime giuridico:
- La COP opera compiutamente ai fini della punibilità del reato in una prospettiva rigorosamente sostanziale, laddove la condizione di procedibilità rappresenta un meccanismo di stampo prettamente processuale (come la querela, richiesta del Ministro della Giustizia o autorizzazione a procedere, cui è subordinato l'inizio del processo)
- in secondo luogo, la COP fa generalmente riferimetno ad un fatto storico preventivamente tipizzato dalla legge penale, non già ad un atto giuridico di carattere discrezionale, quale è sostanzialmente la condizione di procedibilità

### Differenze con condizione di procedibilità
La necessità di distinguere tra COP e condizioni di procedibilità non risponde a finalità di carattere meramente dogmatico, essendo funzionale alla soluzione di questioni pratihe:
- ==Termine di prescrizione: nella COP inizia a decorrere dal momento in cui si è verificata la condizione; nei reati punibili a querela, istanza o richiesta il termine prescrizionale decorre dal giorno del commesso reato== (158 c. 2)
- ==La pronuncia che accerta la mancanza di una COP incide nel merito, pregiudicando ex art. 649 c.p.p. l'instaurarsi di un nuovo giudizio se la COP dovesse verificarsi successivamente; viceversa, la sentenza che accerta il difetto di una condizione di procedibilità ha natura meramente processuale: esclusa quindi l'invocabilità del ne bis in idem==, la dichiarazione di non dover procedere per mancanza di una condizione di procedibilità non esclude la successiva incardinabilità del giudizio ove e quando questa condizione intervenga
- risarcibilità del ==danno non patrimoniale== dipende dal verificarsi della condizione obiettiva di punibilità non certo dalla condizione di procedibilità

> **Il problema della dichiarazione di fallimento e delle soglie di punibilità nel diritto penale di impresa**
> Plurime questioni problematiche emerse con riguardo ai delitti di bancarotta:
> 1) **Bancarotta prefallimentare** -> la giurisprudenza maggioritaria definisce la sentenza dichiarativa di fallimento come un condizione di esistenza del reato, i.e. un elemento costitutivo, pur senza qualificarla come elemento in senso tecnico e senza pertanto esigere la prova del nesso causale tra condotta di bancarotta e successivo dissesto, né tantomeno la dimostrazione del dolo. La dottrina prevalente, invece, ascrive la dichiarazione di fallimento alle condizioni obiettive di punibilità, sia perché il disvalore della norma incriminatrice è incarnato dalle condotte di bancarotta in sé considerata (distrazione, occultamento, dissimulazione, distruzione, dissipazione dei propri beni), contribuendo il fallimento a fondare l'opportunità della punizione, atteso che l'irrogazione di una sanzione quando l'impresa è ancora in vita potrebbe danneggiare l'attività e frustrare ulteriormente le ragioni dei creditori, costituendo un rimedio peggiore del male.
> 2) **Bancarotta post-fallimentare** -> in cui la condotta è posta in essere durante la procedura fallimentare; in questo caso la dichiarazione di fallimento rappresenta secondo la giurisprudenza prevalente un semplice presupposto del reato. Conseguentemente, la consumazione è riportata al tempo e luogo della commissione dei fatti delittuosi e ivi si radica ai fini della competenza territoriale. Sul punto va segnalata Cass. pen 2007, secondo cui non è richiesta, in siffatta tipologia di reato la conoscenza da parte dell'imprenditore della dichiarazione di fallimento, costituendo quest'ultima un necessario presupposto perché siano perseguibili tutte le condotte distruttive, posto che sarebbe del tutto irragionevole ritenere che per ravvisare una ipotesi di bancarotta fraudolenta patrimoniale non vi sarebbe ovviamente bisogno della conoscenza della dichiarazione di fallimento, mentre per una ipotesi di bancarotta consumata dopo la dichiarazione di fallimento siffatta conoscenza sarebbe necessaria.
> 3) Con la riforma del diritto penale tributario e societario, la punibilità della fattispecie di frode fiscale è stata subordinata al superamento delle soglie quantitative di rilevanza o di punibilità del fatto (es. i limiti quantitativi per i reati di dichiarazione infedele o dichiarazione fraudolenta mediante altri artifici) o 2621 e 2622 per le false comunicazioni sociali, indicano le soglie in negativo. ==Discussa la natura delle soglie==, in specie la loro qualificazione in termini di elementi costitutivi o di COP: se si riconosce natura di elementi costitutivi, devono essere investite dal dolo; viceversa, qualificandole come COP è sufficiente la prova che la rappresentazione e volontà abbiano investito il solo quantum di elementi attivi e passsivi falsamente indicati in dichiarazione costituendo un elemento estraneo alla condotta l'effettivo quantum di imposta evasa