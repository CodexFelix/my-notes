Libro II Titolo I (Procedimento davanti al tribunale), Capi 1 (fase di introduzione), 2 (fase di istruzione, articolata nelle sottofasi della trattazione e della eventuale istruzione in senso stretto) e 3 (fase di decisione).
La divisione tra i tre capi è una ripartizione puramente convenzionale e non attribuisce a ciascuna delle tre fasi una vera e propria autonomia, ma semplicemente raggruppa in ciascuna di esse una serie di atti con riguardo alla particolare funzione, a cui corrisponde la prevalenza di certe caratteristiche strutturali.

### Atto di citazione e requisiti (163)
Di regola la domanda si propone con la forma dell'atto di citazione, che è un atto scritto (redatto e sottoscritto dal difensore), doppiamente recettizio, in quanto si rivolge a due destinatari: il soggetto nei cui confronti l'attore vuole proporre domanda (convenuto); il giudice, a cui l'attore vuole rivolgere la domanda

Due essendo i destinatari, duplice è il contenuto e la funzione dell'atto stesso: **vocatio in jus** (chiamata in giudizio) ed **editio actionis** (determinazione oggetto del processo)

Per assolvere a queste due funzioni, l'art. 163 c. 3 indica i requisiti dell'atto di citazione, concernenti l'individuazione dei soggetti fondamentali del processo (1, 2 e 6); la formulazione della domanda previa determinazione del suo oggetto (allegazione dei fatti e offerta mezzi di prova 3, 4, 5); la citazione in senso stretto o vocatio in jus (7)
1. Indicazione del tribunale davanti al quale è proposta la domanda
2. Indicazione delle parti (nome, cognome, residenza e c.f. di attore e convenuto e delle persone che le rappresentano e assistono).
3. determinazione della cosa oggetto della domanda. Cosa nel senso generico di bene della vita (petitum mediato), che non può comunque essere considerato in modo del tutto avulso sia dal petitum immediato che dalla causa petendi
4. l'indicazione dell'assolvimento degli oneri previsti a condizione di procedibilità della domanda (es. avvenuto esperimento della procedura di mediazione o di negoziazione, ove previsto come condizione di procedibilità) - ciò al fine di agevolare il compito del giudice chiamato ai sensi dell'art. 171bis ad effettuare le verifiche preliminari
5. Causa petendi: l'esposizione in modo chiaro e specifico dei fatti ed elementi costituendi ragioni della domanda, con le relative conclusioni. 
	- L'esposizione dei fatti deve avvenire in modo chiaro e specifico, secondo il principio di chiarezza e sinteticità (121 cpc), e consiste nell'allegazione dei fatti costitutivi e lesivi: quei fatti che costituiscono la causa petendi, che nel linguaggio del codice è indicata talora come ragione della domanda e talora come titolo
	- L'indicazione degli elementi di diritto non ha altra funzione che quella di prospettare la riconducibilità dei fatti ad una o più norme e perciò può essere estremamente generica o addirittura implicita, oltre ad essere non vincolante per il giudice e soggetta a modificazione secondo la regola jura novit curia.
	- Le conclusioni costituiscono la formulazione sintetica e globale della domanda al giudice nei suoi termini essenziali: petitum immediato, mediato e causa petendi
	- ==La norma fissa una prima barriera preclusiva a carico dell'attore: nei successivi svolgimenti del giudizio (salvo quanto previsto dal 171-ter) non può introdurre nuovi petita né nuove cause petendi==
5. Indicazione specifica dei **mezzi di prova** dei quali l'attore intende valersi e dei documenti che offre in comunicazione. ==La norma non implica una vera e propria preclusione, che è sostanzialmente differita alla presentazione delle memorie integrative di cui al 171-ter n 2==
6. Indicazione del procuratore e della procura, qualora questa sia stata già rilasciata (e sempre che la parte non possa difendersi personalmente)
7. **Vocatio in jus** Indicazione del giorno dell'udienza, con invito a costituirsi entro 70 gg prima dell'udienza e a comparire, con l'avvertimento che la costituzione oltre i termini implica le decadenze di cui agli artt. 38 e 167
	- due inviti: quello a costituirsi e quello a comparire all'udienza. L'adempimento di questo invito assolve all'onere in cui si sostanzia la regola del contraddittorio
	- In relazione all'importanza della difesa tecnica in giudizio mediante avvocato, v'è l'ulteriore avvertimento circa l'obbligo di difesa tecnica davanti al tribunale (salve eccezioni ex art. 86) e al possibile patrocinio a spese dello Stato se sussistono i presupposti economici stabiliti per legge.
> Per effetto di quanto previsto dall'art. 14 c. 2 DPR 115/2002, dalle conclusioni della citazione deve anche emergere la "dichiarazione di valore" (calcolato in base agli artt. 10 ss cpc) della causa ai fini del versamento del contributo unificato

### Termini minimi per comparire a favore del convenuto
Precisato che il giorno della prima udienza davanti al giudice viene scelto dall'attore e indicato nell'atto di citazione, rimane da vedere quali sono i limiti entro cui l'attore può esercitare la sua facoltà di scelta.

L'art. 163 c. 2, integrato dagli artt. 69-bis e 80 disp. att., dispone che al principio dell'anno giudiziario vengono stabiliti determinati giorni destinati esclusivamente all'udienza di prima comparizione, ciò per ciascun ufficio giudiziario. A tal proposito codice contempla un meccanismo automatico per ovviare all'eventualità che nel giorno indicato dall'attore il giudice designato tramite il meccanismo automatico non tenga udienza.

Ciò che assume rilievo è la necessità che l'attore nello scegliere il giorno della prima udienza non pregiudichi le esigenze difensive fissando un giorno tanto vicino da impedire al convenuto di disporre di tempo sufficiente per predisporre la sua difesa; al contempo bisogna pure evitare che lo scelta tanto lontano da frustrare l'eventuale interesse del convenuto ad accelerare i tempi.
- L'art. 163-bis stabilisce i termini per comparire: un numero minimo di giorni liberi che l'attore nel fissare la prima udienza deve lasciare intercorrere tra il giorno della notificazione (effettiva e valida) della citazione e il giorno della prima udienza. Termine con funzione tipicamente dilatoria. Il termine è di ==120 giorni liberi se la notificazione della citazione debba avvenire in Italia e 150 se all'estero==
		-secondo la. giurisprudenza nel calcolo di questi termini si deve tener conto anche della sospensione feriale dei termini (fra l'1 e il 31 agosto di ogni anno, L. 742/1969)
- Se il termine è troppo lungo, il convenuto può chiedere al presidente l'anticipazione della prima udienza. Il legislatore, anziché servirsi dello strumento di un termine massimo a comparire, con funzione acceleratoria, ha preferito attribuire il convenuto il potere di chiedere con ricorso al presidente del tribunale l'anticipazione della prima udienza (163-bis c. 3). Il convenuto può fare ciò solo se il termine per comparire ecceda il minimo a comparire e ==a condizione che il convenuto si costituisca prima della scadenza del suddetto termine minimo==. Il presidente provvede con decreto in calce al ricorso che deve essere comunicato dal cancelliere all'attore almeno 5 gg liberi prima della nuova udienza fissata dal presidente. In questo caso, i termini previsti per lo scambio delle memorie integrative (171-ter) vengono rideterminati (in anticipo) e decorrono a ritroso dall'udienza così fissata. 
>I termini per comparire devono essere osservati con riguardo all'udienza originariamente fissata dall'attore, indipendentemente da eventuali successivi rinvii dell'udienza stessa a norma dell'art. 168-bis c 4

### Notificazione della citazione ed effetti della domanda
L'atto di citazione, steso in almeno due copie (per esigenze della notificazione, oltre ad una copia da inserirsi nel fascicolo d'ufficio, 168 c 2) deve essere ==sottoscritto dal difensore==, salvo che la parte stia in giudizio personalmente (125). La sottoscrizione deve essere presente sia nell'originale che nella copia notificata.
A questo punto l'atto di citazione è perfetto nel suo contenuto duplice di domanda al giudice e vocatio al contenuto. Esso non è pero ancora ==efficace giuridicamente==; per tale efficacia, data la sua natura recettizia, è necessario che venga portato a conoscenza dei suoi due destinatari, nei modi stabiliti dalla legge.
In particolare deve essere portato a conoscenza del convenuto mediante notificazione:
- L'atto di citazione, sottoscritto dal difensore, è consegnato dalla parte o dal procuratore all'ufficiale giudiziario, il quale lo notifica a norma degli artt. 137 e ss. (ciò sempre che la notificazione non debba essere effettuata direttamente dall'avvocato a norma dell'art. 3-ter c.1 l. 53/1994)
	- la notificazione, atto normalmente dell'ufficiale giudiziario (quindi ben distinto dall'atto di citazione, che è atto invece della parte) assolve tuttavia ad una funzione strumentale insostituibile rispetto a quest'atto. Solo se notificato l'atto di citazione produce i suoi effetti giuridici; se non notificato, l'atto di citazione è tamquam non esset.

La notificazione della citazione realizza la proposizione della domanda, sia nei suoi ==effetti processuali che sostanziali==:
- Processuali: si riconducono interamente alla litispendenza, anche nelle sue conseguenze concernenti la perpetuatio jurisdictionis e l'attribuzione della qualifica di controverso al diritto sostanziale dedotto in giudizio (ai sensi dell'art. 111); la determinazione delle parti del processo e della loro legittimazione, nonché la determinazione degli elementi oggettivi della domanda. Tutti questi effetti si producono dalla notificazione dell'atto di citazione (nei casi di atto introduttivo con ricorso, con il deposito presso il giudice - art. 39 c. 3)
- Sostanziali, per evitare che il tempo necessario per lo svolgimento del processo torni in danno di chi ha ragione: 
	- **interruzione della prescrizione** (2943: la prescrizione è interrotta dalla notificazione dell'atto con cui si inizia un giudizio, sia questo di cognizione o esecutivo) ed impedimento delle decadenze. Inoltre, l'interruzione avvenuta mediante un atto contenente la domanda giudiziale determina anche la sospensione della prescrizione (==interruzione-sospensione==):  ==solo dal momento del passaggio in giudicato della sentenza incomincerà a decorrere un nuovo termine di prescrizione== (2945: la prescrizione non corre fino al momento in cui passa in giudicato la sentenza)
	- Al fine di consentire che il riconoscimento del diritto operi come se avvenisse al momento della proposizione della domanda, sono ricondotte le norme che dispongono: l'obbligo di corrispondere dal momento della proposizione della domanda giudiziale gli interessi legali ad un tasso pari a quello previsto dalla legislazione speciale relativa ai ritardi di pagamento nelle transazioni commerciali (1284 c 4); l'obbligo del possessore di buona fede di ==restituire i frutti== percepiti dopo la proposizione della domanda (1148); l'obbligo del possessore convenuto in rivendicazione che abbia dopo la domanda perduto il possesso per fatto proprio, di recuperarlo per l'attore (948); l'==opponibilità delle sentenze che accolgono domande relative a beni immobili, ai terzi che abbiano acquistato diritti su quei beni dopo la proposizione della domanda==, purché la domanda stessa (cioè l'atto di citazione notificato) sia stata trascritta prima della trascrizione dell'atto di acquisto del terzo (2652, 2653.

### Nullità della citazione
L'art. 164 cpc disciplina espressamente la nullità della citazione, specificando i vizi che producono tale effetto, nel quadro della regola generale del 156 cpc

Bisogna tenere conto che i diversi scopi obiettivi dell'atto di citazione: vocatio in jus (instaurare il contraddittorio col convenuto per metterlo in condizioni di potersi difendere); editio actionis (precisare cosa si chiede eal convenuto per consentirgli di difendersi sul merito e offrire al giudice gli elementi per il giudizio); funzione preparatoria della prima udienza di trattazione, agli effetti del tentativo di conciliazione tra le parti, della trattazione del giudizio e della programmazione dell'attività processuale

L'art. 164 cpc tiene conto delle varie funzioni e delle diversità dell'eventuale mancanza di requisiti che si riconducono all'uno piuttosto che all'altro aspetto della citazione.
- I vizi della vocatio in jus, elencati nel 1o comma (se è omesso o risulta assolutamente incerto uno dei requisiti di cui ai numeri 1 o 2, ossia indicazione del giudice o delle parti, ovvero se manca l'indicazione della data del'udienza di comparizione o se è stato assegnato un termine a comparire inferiore al minimo o se manca l'avvertimento previsto dal numero 7), producono le conseguenze di cui ai commi 2 e 3

- **Vizi dell' editio actionis** La citazione è altresì nulla  se è omesso o risulta assolutamente incerto il requisito stabilito nel numero 3 (determinazione della cosa oggetto della domanda) o se manca l'esposizione dei fatti di cui al numero 4 (fatti ed elementi di diritto costituenti le ragioni della domanda)


**Sanatoria dei vizi**: La regola generale di cui all'art. 156 c 3 fa salvi i casi in cui l'atto abbia raggiunto lo scopo cui è destinato: la realtà concreta può smentire le previsioni astratte del legislatore circa l'indispensabilità del requisito mancante; dato che i requisiti previsti dall'art. 164 sono posti a garanzia del diritto del convenuto a difendersi, la costituzione del convenuto è il miglior indice che la citazione ha conseguito il suo scopo.
Per questa ragione i commi 2, 3 e 5 dell'art. 164 nel disciplinare la rilevabilità dei vizi e le loro conseguenze ==distinguono l'ipotesi della mancata costituzione del convenuto da quella in cui invece il convenuto si sia costituito==, stabilendo per quest'ultima ipotesi la sanatoria dei vizi.
La distinzione si innesta d'altra parte anche sulla distinzione di fondo tra vizi concernenti la vocatio in jus (c. 1), per i quali il raggiungimento dello scopo rende possibile una sanatoria totale con efficacia ex tunc, rispetto a quelli di cui al c 4 (concernenti la editio actionis), per i quali l'intrinseca incertezza dell'oggetto del giudizio (petitum e/o causa petendi) che la costituzione del convenuto non basta ad ovviare, rende necessario far salva quest'ultima eventualità.

**Vizi della vocatio in jus** (omessa o incerta indicazione del giudice o delle parti o mancata indicazione della data di udienza o inosservanza del termine minimo a comparire)
- C. 3: ==la costituzione del convenuto sana i vizi della citazione== (quelli di cui al c. 1 relativi alla vocatio) e ==restano salvi gli effetti sostanziali e processuali della domanda==. Il codice prevede un'eccezione solo per l'ipotesi che il convenuto deduca l'inosservanza del termine a comparire o dell'avvertimento previsto dal n. 7 -> quest'inosservanza può pregiudicare la possibilità per il convenuto di predisporre tempestivamente le proprie difese. Perciò, se il convenuto ritiene in concreto di aver subito questo pregiudizio può costituirsi e dedurre l'inosservanza del termine o mancanza di avvertimento e il giudice deve fissare una nuova udienza nel rispetto dei termini - restando così anche in questo caso definitivamente eliminata ogni conseguenza del vizio
- c. 2: Nel caso di mancata costituzione del convenuto, il giudice rilevata la nullità della citazione ai sensi del c. 1 ne dispone d'ufficio la ==rinnovazione== entro un termine perentorio. Dopo di che, se la rinnovazione è effettuata, questa sana i vizi e gli effetti processuali e sostanziali della domanda si producono fin dal momento della prima notificazione; se invece non viene eseguita, il giudice ordina la cancellazione della causa e il processo si estingue a norma dell'art. 307 c 3. In altre parole l'effetto distruttivo totale si verifica solo nel caso in cui l'attore, che ne è onerato, non provveda neppure alla rinnovazione, così implicitamente prestando acquiescenza agli effetti distruttivi già potenzialmente insiti nel vizio della citazione e che, a questo punto, sfociano nell'ordine di cancellazione della causa dal ruolo e nell'estinzione del processo ex 307 c 3


**Vizi dell'edictio actionis** c. 4 (nullità per omissione o assoluta incertezza degli elementi individuatori dell'oggetto, la cui mancanza non consente al convenuto di conoscere l'oggetto della domanda dalla quale deve difendersi):
- Se il convenuto non si è costituito, il giudice fissa all'attore un termine perentorio per rinnovare la citazione, fissando anche il giorno dell'udienza
- se il convenuto si è costituito, il giudice ordina l'integrazione della citazione (con notificazione della domanda integrata al difensore del convenuto costituito, in applicazione dell'art. 170)
>Nei casi di vizi dell'edictio actionis, se la rinnovazione o l'integrazione avvengono, ==restano ferme le decadenze maturate e i diritti quesiti anteriormente alla rinnovazione o all'integrazione== (sanatoria **ex nunc**). La ragione è evidente nella intrinseca inidoneità dell'originario atto di citazione ad assolvere alla sua funzione, con la conseguente inidoneità a salvare dalle decadenze (processuali o sostanziali) e ad interrompere la prescrizione del fatto, già maturate al momento della rinnovazione o dell'integrazione

Se la rinnovazione o l'integrazione non avvengono, si pone in questo caso il dubbio se si verifichi anche in questo caso l'estinzione (analogicamente a quanto disposto dal c. 2 per i vizi della vocatio in jus) o se debba sfociare nella nullità da dichiararsi con sentenza. Sembra debba risolversi nel senso della estinzione in caso di mancata rinnovazione e di nullità nel caso di mancata integrazione

Per quanto riguarda lo svolgimento del processo successivamente alla rinnovazione o all'integrazione, mentre nel caso della rinnovazione è chiaro che le successive preclusioni si riferiscono all'atto rinnovato e alla successiva comparsa di risposta, nel caso dell'integrazione è sufficiente che il giudice fissi la prima udienza (ai sensi dell'art. 171.bis c.2) e che trovi applicazione l'art. 167 (per quel che riguarda l'attività difensiva del convenuto rispetto alle parti della citazione integrate)

#### Conversione dei vizi di nullità in motivi di gravame
Se il giudice non rileva i vizi (e conseguentemente non dispone la rinnovazione), ovviamente nella sola ipotesi che il convenuto non si sia costituito, sembra configurabile la possibilità di rinnovazione o sanatoria anche in appello, in applicazione del principio della conversione dei vizi di nullità in motivi di gravame.

Indipendentemente dall'ordine di rinnovazione, l'attore può sempre proporre una nuova citazione, la cui validità potrà ovviare ai vizi della precedente, previa riunione dei due procedimenti (ex art. 273 cpc) o provvedere alla notificazione di un atto di citazione integrativo del primo.
Va, infine, osservato che la disciplina della nullità della citazione contenuta nell'art. 164 cpc, essendo una specificazione delle regole dell'art. 156, va coordinata con queste ultime anche agli effetti dell'implicita previsione di vizi diversi da quelli contemplati dall'art. 164 e che,  purtuttavia, costituiscono causa di nullità, in quanto investano l'idoneità dell'atto al raggiungimento dello scopo.