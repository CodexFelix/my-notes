Dopo della costituzione delle parti, verifiche preliminari del giudice (171-bis) e scambio delle memorie integrative (171-ter) possono dirsi conseguite le funzioni proprie della fase introduttiva del processo di cognizione, ossia il determinarsi del contatto giuridico tra i tre protagonisti del processo (parti e giudice) e individuazione del quod decidendum e probandum oggetto del giudizio.

Ha inizio così la seconda fase, la fase di istruzione.
La parola istruzione ha un significato molto ampio, che si ricava per esclusione - dal momento successivo all'introduzione della causa fino al momento in cui iniziano gli atti funzionali alla decisione : ==la fase di istruzione in senso ampio ha la funzione di rendere la causa matura per la decisione==

La decisione della causa consiste in un giudizio circa l'esistenza o meno di un diritto affermato nella domanda, giudizio che è sintesi di una duplice operazione giuridica (giudizio di diritto e di fatto). Da ciò si desume che per rendere possibile la decisione occorre acquisire tutti gli elementi e strumenti necessari per compiere il giudizio in entrambi i suoi aspetti. Va precisato che di acquisizione di elementi si può parlare solo con riguardo al giudizio sui fatti (che abbisognano di prove), mentre per il giudizio di diritto il giudice non ha bisogno di acquisire elementi esterni in base al principio jura novit cura.

L'istruzione della causa non si esaurisce all'attività di acquisizione di prove. Non solo vi sono cause che non abbisognano di acquisizione di prove (es. fatti non contestati tra le parti, 115 cpc) o vi sono prove che non abbisognano di alcuna attività di acquisizione (es. prove documentali), ma anche e soprattutto perché per stabilire se la causa è o non matura ==per la decisione occorre svolgere un'attività che non è ancora il giudizio, ma ne costituisce la preparazione, ossia l'impostazione dei diversi problemi dalla cui risoluzione dipende il giudizio==
Occorre un'impostazione o programmazione del giudizio in tutti i suoi aspetti di diritto, sia processuale che sostanziale, e di fatto, con conseguente determinazione di un iter logico nel quale si inserirà poi l'eventuale attività di acquisizione delle prove.
Le attività che costituiscono l'istruzione in senso ampio sono: l'enucleazione dei problemi di diritto e di fatto che occorre risolvere, mettere le singole questioni nel necessario ordine logico, valutare la necessità o opportunità di acquisire prove o altri elementi di giudizio, eventuale effettiva acquisizione di prove.

Caratteristica strutturale di questa fase è il ruolo centrale che svolge il giudice, organo non solo coordinatore, ma anche propulsore. Questo non significa che cessi l'impulso di parte, che di regola informa l'intero processo di cognizione, ma soltanto che in questa seconda fase esso si coordina con la attività di un organo giudiziario che, in quanto investito del compito di rendere la causa matura per la decisione, è dotato di ampie possibilità direttive e anche di iniziative.

La fase di istruzione si articola in tre sottofasi:
1) **Trattazione**, prima presa di conoscenza delle domande e delle eccezioni da parte del giudice con l'impostazione dei relativi problemi e obbligatoria comparizione delle parti al fine di essere sottoposte all'interrogatorio libero sui fatti di causa e al tentativo di conciliazione della controversia
2) **Istruzione probatoria** (anche detta istruzione in senso stretto): attività di acquisizione di prove o altri elementi di giudizio; soltanto eventuale, poiché già in sede di trattazione la causa potrebbe risultare matura per la decisione, senza necessità di acquisire altri elementi
3) **Rimessione totale della causa in decisione**: ponte per il passaggio alla terza fase del processo, ossia la fase di decisione

