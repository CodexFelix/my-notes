Libro I (Disposizioni generali), Titolo VI (Atti processuali) - Capo III (Nullità degli atti)
Artt. 156-162
___

Il legislatore disciplina l'invalidità nel capo intitolato "della nullità degli atti processuali", così rivelando l'orientamento del legislatore nel senso di ==ricondurre alla sola nullità ogni altro aspetto del fenomeno della invalidità==. 
==Il legislatore processuale non ha affatto richiamato né utilizzato la contrapposizione concettuale, propria del diritto sostanziale, tra nullità e annullabilità==, preferendo, invece, configurare una particolare nozione di nullità specificamente propria del diritto processuale civile, cioè una nozione di nullità che ricomprende anche alcuni caratteri propri dell'annullabilità.
D'altra parte il legislatore ha evitato di servirsi di nozioni diverse, ai confini della nullità, quali l'irregolarità e l'inesistenza, lasciando alla dottrina il compito di definirle.

Nella disciplina codicistica la nullità è presentata come oggetto di una pronuncia da parte del giudice; pronuncia in mancanza della quale l'atto processuale produce ugualmente i suoi effetti. La tecnica di cui il legislatore si vale parrebbe vicina a quella figura che nel diritto sostanziale prende il nome di annullabilità (che nel diritto sostanziale rimane priva di conseguenze fin tanto che non interviene la pronuncia costitutiva del giudice)
==Però==, mentre nel diritto sostanziale la pronuncia di annullamento opera ex nunc, così contrapponendosi alla pronuncia dichiarativa della nullità (ex tunc), ==per gli atti processuali la pronuncia con cui il giudice dà atto della nullità opera con efficacia retroattiva (ex tunc)==
- è quindi pronuncia essenziale per l'inefficacia dell'atto
- ma dichiarativa del fatto che l'atto non ha mai avuto efficacia (come dichiarazione di nullità)
- gli atti processuali sono quindi efficaci, sia pur in via precaria fino a quando una pronuncia ne dichiari la nullità
- la pronuncia determina a posteriori il ==crollo dell'intera serie== con i limiti dati dall'art. 159 (v. dopo)
- Emerge la strutturazione del processo come serie di atti reciprocamente coordinati, nel senso che gli effetti prodotti da un atto entrano a comporre la fattispecie che consente il valido compimento dell'atto successivo e così via fino all'atto finale: la sentenza

### Estensione della nullità (159): limiti esterni e interni
- Limite esterno: la nullità di un atto non importa nullità degli atti precedenti, né di quelli successivi indipendenti (es. di estensione -> la riforma o cassazione della sentenza agli atti o provvedimenti dipendenti dalla sentenza ex 336 c. 2 cpc [nullità derivata])
- Limite interno: la nullità parziale dell'atto non colpisce le parti che ne sono indipendenti (si estende solo alle parti connesse strettamente a quella viziata, es. la riforma o cassazione ha effetto anche per quelle parti della sentenza dipendenti dalla parte riformata ex art. 336 c. 1 cpc)
- Se il vizio impedisce un determinato effetto l'atto può tuttavia produrre gli altri effetti ai quali è idoneo (principio di conversione dell'atto nullo - ad es. un atto di riassunzione nullo può valere come atto introduttivo di un nuovo giudizio)
La norma è applicazione del principio di ==conservazione== degli atti processuali


### Rilevanza della nullità
Il codice, nell'indicare i requisiti la cui mancanza è considerata dall'ordinamento sufficientemente grave per dar luogo ad un'autentica paralisi del processo, si riferisce all'ipotesi della ==mancanza di requisiti "di forma" o "formali"==
>Il codice all'art. 156 cpc fa riferimento unicamente alle nullità formali, derivanti dall'inosservanza delle forme prescritte per il compimento di un atto. 
>La nozione di "forma" degli atti processuali concerne anche l'estrinsecazione degli atti processuali e l'aspetto formale del contenuto (c.d. forma-contenuto), ma lascia fuori tutto ciò che concerne la "sostanza".
>Si ritiene, tuttavia, possibile applicare la disciplina dell'art. **156 cpc anche alle nullità derivanti da vizi non formali**, ossia quei vizi che riguardano presupposti processuali (competenza del giudice o capacità processuale, potere rappresentativo, legittimazione processuale), condizioni dell'azione (legittimazione ad agire o interesse ad agire), soggetti e circostanze esterne.
>Anche i requisiti che inizialmente hanno natura non formale finiscono col divenire formali poiché quando un atto si compie senza che quello precedente abbia posseduto tutti i requisiti, si estrinseca in condizioni diverse da quelle volute dalla legge.
>Perciò è più corretto ritenere che la disciplina della nullità riguarda tutti i requisiti degli atti, considerati nel loro aspetto formale.

- L'art. 156 c. 2 enuncia il principio della strumentalità/congruità delle forme allo scopo (che trova il proprio fondamento negli artt. 121 e 131 cpc): la disciplina delle forme di ciascun atto va posta in relazione con la funzione obiettiva di tale atto; i requisiti formali ai quali la legge attribuisce rilevanza sono quelli che sono necessari per il conseguimento della funzione o scopo obiettivo dei singoli atti
	- =="La nullità tuttavia può essere pronunciata quando l'atto manca dei requisiti formali indispensabili per il raggiungimento dello scopo"== 
	- Lo scopo dell'atto cui la norma fa riferimento è quello oggettivo previsto dalla legge (funzione tipica che la legge ha assegnato all'atto all'interno del processo) e non quello soggettivo di colui che lo compie
- Non mancano ipotesi in cui la legge stessa stabilisce espressamente i requisiti la cui mancanza dà luogo a nullità. **L'art. 156 c. 1** evidenzia questa ipotesi, enunciando il ==principio di tassatività== (apparente) delle nullità: "la pronuncia della nullità presuppone di regola che per il requisito mancante la legge abbia espressamente comminato la nullità". La regola, si risolve in un richiamo alla constatazione che il legislatore ha già compiuto quella valutazione circa l'indispensabilità del requisito per il raggiungimento dello scopo dell'atto, che negli altri casi è rimessa invece al giudice. Quindi, la norma non smentisce, ma conferma la regola enunciata nel comma 2.
	- Esempi du nullità testuale: 128 (mancata pubblicità dell'udienza); 158 (vizi relativi alla costituzione del giudice o intervento del PM); 160 (vizi della notificazione); 161(mancata sottoscrizione della sentenza da parte del giudice); 164 (nullità della citazione); 221 (indicazione degli elementi e delle prove della falsità nella querela di falso); 365, 370 e 371 (mancata sottoscrizione del ricorso e del controricorso per cassazione da parte di avvocato iscritto nell'albo e munito di procura speciale); 398 (omissioni nella domanda di revocazione); 480 (omissioni nel precetto); 807 (forma del compromesso)
- comma 3, **Raggiungimento dello scopo** (espressione del principio di  strumentalità delle forme): ==La nullità non può mai essere pronunciata se l'atto ha raggiunto lo scopo cui è destinato==. La disposizione presuppone che sussista un vizio che ai termini dei primi 2 commi fonderebbe la pronuncia di nullità, altrimenti la disposizione non avrebbe ragion d'essere, mancando ogni motivo per una pronuncia di nullità.
	- l'indispensabilità per il raggiungimento dello scopo, valutata astrattamente dalla legge in base all'id quod plerumque accidit, è superata dalla constatazione a posteriori che lo scopo concreto è stato raggiunto, tenendo conto di una serie di circostanze che abbiano portato al raggiungimento dello scopo
	- Es: la notificazione dell'atto di impugnazione che non rispetti l'ordine dei luoghi (330 cpp), quindi astrattamente nulla, è sanata dalla costituzione della controparte, in quanto l'atto ha concretamente raggiunto il suo scopo
	- Es: se l'atto di citazione manca nella copia notificata dell'indicazione della data della prima udienza, quindi non è obiettivamente idoneo all'instaurazione del contraddittorio (finalità principale dell'atto di citazione) e per tale motivo l'art. 164 c 1 cpc commina espressamenta la nullità -> sanato (ex art. 156 c. 3 e 164 c 3) dal convenuto che, avendo interesse a coltivare il giudizio, assumesse spontanee informazioni presso la cancelleria in modo da poter comparire all'udienza stabilita, previa costituzione.  Se ciò accadesse, l'atto, nonostante la sua obiettiva inidoneità, raggiungerebbe il suo scopo e la nullità resterebbe sanata in applicazione dell'art. 156 c. 3, quand'anche una specifica disposizione (art. 164 c. 3) non contemplasse espressamente tale sanatoria sia pure a certe condizioni ed entro certi limiti
### Nullità relative e assolute, sanabili e insanabili
L'atto processuale viziato continua a produrre i suoi effetti, sia pure in via precaria, fin quando non sia sopravvenuta la pronuncia della nullità. 
Pronuncia da compiersi ovviamente da parte di un giudice (nel senso ampio di ufficio giudiziario davanti al quale pende il giudizio):
- nel processo di cognizione, il giudice stesso davanti al quale pende il giudizio
- nel giudizio di esecuzione (non strutturalmente idoneo ad una pronuncia), è necessaria una apposita iniziativa delle parte interessata, volta ad instaurare un giudizio con le caratteristiche della cognizione "opposizione agli atti esecutivi" (artt. 617 e 618)

La pronuncia della nullità non dovrebbe richiedere necessariamente un'iniziativa apposita di parte e potrebbe essere compiuta d'ufficio ad opera del giudice.
Tuttavia, il legislatore, preoccupato di evitare le conseguenze gravi della nullità, ha preferito una soluzione diversa: ==ha dettato una disciplina che fa dipendere la pronuncia della nullità da un'iniziativa della parte interessata a rilevare il vizio e la cui acquiescenza è segno indubbio che il difetto del requisito non ha pregiudicato lo scopo dell'atto== (ulteriore corollario del principio della strumentalità delle forme)
Questa la soluzione di principio, ma non mancano ipotesi in cui il legislatore stesso ha espressamente attribuito al giudice il potere di pronunciare la nullità d'ufficio

- Art. 157 cpc: non può pronunciarsi la nullità senza istanza di parte, se la legge non dispone che sia pronunciata d'ufficio. **Di regola le nullità degli atti processuali civili sono relative, salvo che la legge attribuisca loro espressamente i caratteri dell'assolutezza**.
	- ==Soltanto la parte nel cui interesse  è stabilito un requisito (**limite positivo**)== può opporre la nullità dell'atto per mancanza del requisito stesso, ma ==deve farlo nella prima istanza o difesa successiva all'atto o alla notizia di esso== (**limite temporale**)
	- La nullità ==non può essere opposta dalla parte che vi ha dato causa, né da quella che vi ha rinunciato tacitamente== (**limite negativo**)

Le nullità assolute sono rilevabili d'ufficio e non tollerano limitazioni di ordine temporale, sicché sono rilevabili di regola in ogni stato e grado del giudizio; solo eccezionalmente la legge prevede dei limiti di stato o di grado per la loro pronuncia.

Il fatto che il codice configuri dei limiti temporali o modalità di legittimazione nel far valere la nullità ha un implicito ma chiarissimo sottinteso nella nozione di sanatoria.
Le nullità relative sono sanabili e quelle assolute sono di solito insanabili, salvo che la legge ne preveda espressamente la sanatoria.

Alla figura sanatoria si richiamano due norme appartenenti alla disciplina in esame:
- L'art. 158 cpc dichiara espressamente ==insanabile la nullità derivante da vizi relativi alla costituzione del giudice o all'intervento del PM==. Tutto ciò, salva la disposizione dell'art. 161 (sanabilità per mancata proposizione dell'impugnazione e conseguente passaggio in giudicato della sentenza). 
	- Tipico esempio di nullità ex 158 è quella del giudice non presente alla discussione della causa e che tuttavia partecipi alla deliberazione della sentenza; così anche il caso del collegio del quale faccia parte un giudice già trasferito ad altro ufficio giudiziario o cessato dalle funzioni giudiziarie. 
	- Esempi di nullità insanabile per vizio relativo all'intervento del PM è il mancato intervento in uno dei casi di cui all'art. 70 o il fatto che pur essendo intervenuto non abbia presentato conclusioni.

### Nullità della sentenza e conversione dei vizi di nullità in motivi di impugnazione (161)
> La nullità delle sentenze soggette ad appello o ricorso per cassazione può essere fatta valere soltanto nei limiti e secondo le regole proprie di questi mezzi di impugnazione
> ==Questa disposizione non si applica quando la sentenza manca della sottoscrizione del giudice== (vizio insanabile della sentenza, ritenuta da taluni ipotesi di *inesistenza*)

Nei casi in cui si verifica la nullità della sentenza (e non di singoli atti endo-procedimentali), si pone il problema di come e chi possa pronunciare la nullità di essa, dato che il giudice con la sentenza si è spogliato dei poteri decisori, almeno sul punto che ha costituito oggetto della sua pronuncia.
Nel diritto intermedio esisteva un istituto apposito: la querela nullitatis.
Questo istituto venne gradualmente assorbito nelle impugnazioni: l'appello per le sentenze di primo grado e il ricorso per cassazione per quelle di appello -> venne ad affermarsi il principio per cui ==i vizi della sentenza si convertono in motivi di impugnazione o gravame==.

I vizi di nullità che affliggono la sentenza (sia direttamente sia indirettamente, in quanto investono atti precedenti ma si ripercuotono in virtù dell'estensione ex 159 agli atti successivi dipendenti) possono essere fatti valere solo col mezzo di impugnazione consentito contro quella sentenza.

Ne consegue:
1. Che non c'è altro mezzo per far valere la nullità delle sentenze, all'infuori dell'impugnazione
2. Che le modalità proprie della proposizione del mezzo di impugnazione, con i relativi limiti, termini e preclusioni si ripercuotono sulla possibilità di far valere la nullità della sentenza
3. ==Che l'eventuale decadenza dal mezzo di impugnazione (e il passaggio in giudicato della sentenza) dà luogo alla decadenza della stessa rilevabilità del vizio, quindi alla sua sanatoria==


### Irregolarità ed inesistenza
La regola di conversione o dell'assorbimento in motivo di impugnazione non vale per la mancanza di sottoscrizione. Essa può essere fatta valere anche al di fuori delle modalità e oltre i termini propri del mezzo di impugnazione (con autonoma azione di accertamento mero: l'actio nullitatis). Con l'ulteriore conseguenza che la decadenza dal mezzo di impugnazione non implica sanatoria del vizio.
Ben si comprende come la dottrina ricorra alla definizione di "inesistenza della sentenza" - utilizzabile nel significato convenzionale di vizio insanabile in modo assoluto, neppure attraverso la regola della conversione dei vizi di nullità in motivi di gravame o impugnazione

Il difetto di sottoscrizione del giudice non è l'unica ipotesi di inesistenza riconosciuta dalla dottrina e alla giurisprudenza:
- sentenza pronunciata da chi non è giudice
- sentenza non redatta per iscritto o carente di dispositivo
- sentenza con un dispositivo assurdo o impossibile


**L'irregolarità** è un vizio minore dell'invalidità: ci si riferisce ai casi in cui il difetto del requisito, in quanto non pregiudica l'idoneità dell'atto a conseguire il suo scopo, non dà luogo a nullità; tuttavia, in alcuni casi, la legge si serve di quest'espressione proprio per assimilare al regime della nullità (sia pure sotto certi profili) alcune delle meno gravi difformità dal modello legale:
- 617 cpc: es. il codice consente l'opposizione agli atti esecutivi anche per le irregolarità dei singoli atti
- 182; 350 c. 2; 421 c. 1; 650 c. 1

### Rinnovazione degli atti a seguito della pronuncia della nullità (162)
Il giudice che pronuncia la nullità deve disporre quando sia possibile la rinnovazione degli atti ai quali la nullità si estende (162)
- Si tratta di un'ulteriore manifestazione del principio di economia processuale, ossia della propensione del legislatore a. limitare il più possibile i danni della nullità. Per la stessa ragione per la quale, nel disciplinare l'estensione della nullità, si era preoccupato di far salvi gli atti successivi indipendenti da quello viziato, il legislatore si preoccupa di imporre, solo che sia possibile, la rinnovazione dell'atto nullo o di quelli successivi, vale a dire il compimento di nuovi atti destinati a produrre i medesimi effetti che avrebbe prodotto quello colpito dall'estensione della nullità.
- La rinnovazione può essere  compiuta spontaneamente dalla parte interessata (es. appello proposto con atto di citazione nullo: il codice contempla la possibilità della sua riproposizione fin quando non sia decorso il termine o non sia dichiarata l'inammissibilità o l'improcedibilità). In aggiunta a questa possibilità, il codice ha configurato l'obbligo del giudice di ordinare la rinnovazione; es. 291 cpc per la rinnovazione della notificazione della citazione

### Nullità della notificazione (160)
La notificazione è nulla se non sono osservate le disposizioni circa la persona alla quale deve essere consegnata la copia (indicate dall'art. 139 cpc e cioè persona che non sia familiare, vicino etc.) o se vi è incertezza assoluta sulla persona a cui è fatta  (è stata consegnata a una delle persone indicate dal codice, ma non sono riportate le generalità) o sulla data (data apposta dall'ufficiale giudiziario sulla relata di notifica o dall'ufficiale postale sull'avviso di ricevimento), salva applicazione degli artt. 156 e 157 sulla sanatoria dei vizi
- le SU hanno puntualizzato che se la notifica non dovesse andare a buon fine per colpa del notificante, questi deve provvedere immediatamente al rinnovo della stessa, in modo da rispettare i termini previsti dal codice; se invece dovesse avvenire per causa non imputabile al notificante, il rinnovo deve avvenire entro la metà del tempo indicato per ciascun atto del codice, salve circostanze eccezionali di cui sia data rigorosa prova (SU 14594/2016)
- Le SU hanno ritenuto configurabile l'inesistenza della notificazione oltre che nel caso di mancanza materiale dell'atto, anche nell'ipotesi in cui venga posta in essere un'attività priva degli elementi costitutivi essenziali idonei alla notificazione