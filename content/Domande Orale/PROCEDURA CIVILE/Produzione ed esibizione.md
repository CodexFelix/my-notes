I documenti, in quanto prove precostituite, entrano nel processo attraverso la loro produzione ad opera della parte, che con quest'atto li mette a disposizione del giudice.
Ciò avviene mediante l'inserimento dei documenti nel fascicolo di parte al momento della costituzione o anche in una qualsiasi udienza davanti all'istruttore fino a quando ciò è consentito.
Naturalmente della produzione si deve far menzione in uno degli atti di parte (citazione, comparsa di risposta, memorie integrative ex 171ter) o nel processo verbale di udienza (74 e 87 disp. att.). 

Attraverso la produzione, il documento rimane acquisito al processo, nel senso che è a disposizione sia del giudice che delle altre parti che possono prenderne visione ed estrarne copia (76 att.) ed invocarlo a sostegno del proprio assunto, mentre d'altro canto, ==neppure la parte che l'ha prodotto può sottrarlo dal proprio fascicolo. Se lo facesse, darebbe luogo ad un tipico esempio di comportamento processuale in contrasto con il dovere di lealtà== (art. 88), da cui il giudice può trarre argomenti di prova (116 c 2) eventualmente ricostruendo il documento asportato ricorrendo alle risultanze in atti.


### Ordine di esibizione
La produzione del documento presuppone che la parte si trovi in possesso di esso; può anche accadere che invece il documento si trovi in possesso di un terzo o addirittura della parte alla quale il documento non giova o nuoce e che perciò evita di produrlo.
Il codice risolve il problema ispirandosi al principio secondo cui il fatto che il documento si trovi in possesso dell'una o dell'altra parte non deve, almeno in linea di massima, ostacolare la funzione probatoria del documento, salva solo la regola generale della disponibilità delle prove (115 cpc).
- L'art. 210 prevede il ==potere del giudice di ordinare su istanza di parte l'esibizione== di un documento o altra cosa che si trovi in possesso dell'altra parte o di un terzo e di cui ritenga necessaria l'acquisizione al processo, stabilendo le modalità, anche di tempo e luogo, dell'esibizione stessa. Attraverso questo riferimento al presupposto che l'acquisizione sia ritenuta necessaria dal. giudice, il codice attribuisce al giudice stesso un ampio potere discrezionale nell'impartire o meno l'ordine di esibizione, non senza tuttavia precisare - con un richiamo ai limiti che emergono dalla disciplina che l'art. 118 dedica all'ordine di ispezione - che tale ordine può essere impartito solo se l'esibizione possa avvenire senza grave danno per la parte o per il terzo e senza costringerli a violare uno dei segreti qualificati (di cui all'art. 200 cpp). Se l'esibizione comporta una spesa, questa deve essere in ogni caso anticipata dalla parte che l'ha richiesta (210 c. 3, in applicazione della regola generale dell'art. 90 cpc)
- L'inosservanza dell'ordine di esibizione da parte della parte in possesso del documento, se ingiustificata, comporta l'applicazione di una sanzione pecuniaria ed è valutabile come argomento di prova (116 c. 2)
- Se invece l'ordine di esibizione è rivolto ad un terzo, il giudice deve cercare di conciliare nel miglior modo possibile l'interesse della giustizia col riguardo dovuto ai diritti del terzo e prima di ordinare l'esibizione può disporre che il terzo sia citato in giudizio assegnando alla parte istante un termine per provvedervi. Il terzo non citato può pure intervenire spontaneamente nel giudizio per opporsi all'ordine di esibizione purché tale intervento sia effettuato prima della scadenza assegnatogli per l'esibizione. L'ordine di esibizione non può di regola riguardare documenti formati per uso proprio o interno; così come non può riguardare di regola neppure i libri dell'imprenditore, le scritture contabili e la sua corrispondenza
- Tuttavia, l'art. 2711 cc ammette espressamente l'ordine di esibizione anche di questi documenti nei casi in cui la natura della controversia lo esiga (scioglimento delle società, comunione di beni e successioni di causa di morte). 



### Richiesta di informazioni alla PA (213)
Anche fuori dai casi previsti dagli artt. 210 e 211 (quando la PA non è parte del procedimento), il giudice può richiedere d'ufficio alla PA le informazioni scritte relative ad atti e documenti dell'amministrazione che è necessario acquisire al processo.
- Si tratta di una delle eccezionali deroghe al principio dispositivo in tema di prova (115) nel giudizio; altre deroghe si rinvengono nell'ispezione giudiziale (118) e nell'interrogatorio libero (117). 
- L'adempimento alla richiesta da parte della PA risponde ad un dovere di collaborazione tra pubblici poteri, non essendo adottabili dal giudice ordinario provvedimenti coercitivi nei confronti dell'amministrazione per il principio di separazione dei poteri
- Al fine di rafforzare l'obbligo di leale collaborazione dell'amministrazione destinataria della richiesta l'art. 213 c. 2 (introdotto dal D.lgs. 149/2022) prevede che l'Amministrazione trasmette le informazioni richieste o comunica le ragioni del diniego entro 60 gg dalla comunicazione del provvedimento". (obbligo di risposta espressa)

