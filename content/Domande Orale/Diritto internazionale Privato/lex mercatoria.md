Con la dizione lex mercatoria si suole far riferimento a ==tutta una serie di regole di matrice usuale, inerenti il settore dei traffici internazionali==.

Più nel dettaglio, si tratta di norme sorte nella prassi per regolamentare i rapporti economici con elementi di transanzionalità, sviluppatisi nell’ambito di specifici settori commerciali (assicurazioni, credito, etc. etc.).

Tale complesso di regole presenta un ambito di operatività piuttosto limitato, inerendo esclusivamente i ==rapporti commerciali a carattere transnazionale==, sorti nell’ambito di ==specifici settori economici== (assicurazioni, credito, etc. etc.)

La ragione sta nella tendenziale inadeguatezza dei singoli sistemi di d.i.p. a regolamentare settori del traffico internazionale, connotati da elevati standards qualitativi e quantitativi (si pensi ad es. al trasporto aereo, al franchising, al leasing, al factoring): ==la specificità e tecnicità di tali branche del mercato, infatti, mal si concilia con l’ampiezza e generalità che normalmente connota le disposizioni di d.i.p.==

Alla progressiva diffusione delle regole costituenti la c.d. lex mercatoria ha contribuito la crescente opera di codificazione svolta sia dalle associazioni di categoria degli operatori dei settori di riferimento (ad es. ==IATA== per i vettori aerei); che dalle organizzazioni internazionali non statali (si pensi alla Camera di Commercio internazionale o ==ICC==).

Tra le raccolte di maggiore importanza assumono rilevanza i c.d. ==Incoterms==, che costituiscono una sorta di prontuario delle pratiche inerenti i contratti di vendita; e le raccolte di regole ed usi uniformi, predisposte e periodicamente aggiornate dalla Camera di Commercio Internazionale.
Diretta espressione della lex mercatoria sono, altresì, alcuni tipi di clausole contrattuali come le ==FOB== (relative al trasporto merci, sul rischio di perimento delle stesse durante il trasporto), e le clausole ==CIF== (per l’assicurazione del trasporto a carico del venditore).

Da ultimo, è stata l’insorgenza della pandemia ad imporre l’elaborazione e/o codificazione di nuove clausole contrattuali, parimenti riconducibili al concetto di lex mercatoria. Il lock-down, e la paralisi dei commerci che ne è derivata, infatti, ha impedito agli operatori economici il rispetto degli impegni assunti, ponendo il problema della regolamentazione dell’incidenza di una tale (imprevedibile, quanto inaspettata) sopravvenienza sulle reciproche relazioni commerciali.
Una soluzione è stata fornita proprio dalla ICC che, per dare pronto riscontro alle criticità insorte, ha predisposto – in una forma unica ed abbreviata da inserire direttamente nei contratti al fine di garantirne l’interpretazione uniforme - una nuova ==clausola Hardship (id est: eccessiva onerosità sopravvenuta),== implicante la possibilità per le parti, in caso di accadimenti squilibranti l’inziale sinallagma: ==o di risolvere il rapporto, o di rinegoziarne le condizioni, o di rimettere la decisione ad un giudice== o un arbitro.
Nello stesso senso si è mosso l’UNIDROIT Institute (autore dei c.d. PRINCIPI UNIDROIT), che con un’apposita risoluzione ha promosso l’impiego di clausole di tal fatta, al fine di assicurare maggiore flessibilità verso le sopravvenienze e favorire l’applicazione del c.d. ==“duty to renegotiate”.==

### Natura giuridica
La natura giuridica della lex mercatoria costituisce tuttora una delle questioni più dibattute del d.i.p.
In particolare, scontato il carattere intrinsecamente usuale delle relative disposizioni (scaturenti dal consolidarsi tra gli operatori del commercio internazionale di pratiche inerenti aspetti peculiari dei loro rapporti), si pone il problema della riconducibilità delle stesse alla categoria degli ==usi c.d. normativi== (o consuetudine), o a quella degli ==usi c.d. negoziali.==
L’adesione all’una o all’altra opzione interpretativa, come meglio si preciserà nel prosieguo (v. par. seguente), presenta notevoli ripercussioni in ordine alla diversa problematica inerente la portata dei rapporti tra lex mercatoria e d.i.p. vigente nel settore di riferimento.

- Secondo un primo approccio ermeneutico (tesi normativa), si tratterebbe di veri e propri usi normativi, rientranti tra le f==onti “non scritte” del diritto==. Le relative condotte, infatti, presenterebbero il requisito, sia della diuturnitas, che dell’opinio iuris ac necessitatis.
- Secondo un diverso orientamento (tesi negoziale), ci si troverebbe di fronte a ==meri usi negoziali, non riconducibili al novero delle fonti “non scritte”== del diritto. L’uniformarsi agli stessi ad opera dei consociati, infatti, avrebbe natura autenticamente volontaria, in totale assenza del requisito dell’opinio iuris.

### Rapporti col DIP vigente
Altrettanto dibattuta è la questione concernente i rapporti tra la lex mercatoria e il d.i.p. vigente nel settore di riferimento.
Più nel dettaglio, ci si è chiesti se tali regole di matrice usuale siano destinate a soccombere rispetto a quelle di conflitto eventualmente disciplinanti i medesimi rapporti, o possano addirittura prevalere sulle stesse.

==Due le tesi sul tappeto: quella della prevalenza e quella della soccombenza.==
- TESI PREVALENZA. 
	- Secondo una prima impostazione (CARBONE), la lex mercatoria avrebbe natura vincolante per gli operatori del settore di riferimento, addirittura prevalendo sulla normativa di d.i.p. vigente. In altri termini, i rapporti (rectius: contratti) cui si riferiscono tali regole sarebbero disciplinati esclusivamente da queste, non potendo assumere alcuna rilevanza la disciplina di d.i.p. esistente. Tale impostazione sembra basarsi su due argomentazioni di fondo:
	- la ==natura consuetudinaria== della lex mercatoria, le cui disposizioni, originando da condotte dotate dei requisiti, sia delle diuturnitas, che dell’opinio iuris ac necessitatis, avrebbero le caratteristiche proprie degli ==usi c.d. normativi==, autentiche fonti “non scritte” del diritto;
	- la ==natura sui generis del sistema del d.i.p., in cui le fonti “non scritte” rileverebbero entro limiti più ampi== rispetto a quelli entro cui ne è consentita l’operatività negli altri settori dell’ordinamento, ammettendosene la prevalenza anche sulla legge scritta (c.d. consuetudo contra legem).
- TESI SOCCOMBENZA. In una prospettiva del tutto opposta, si pone chi (BALLARINO) ritiene la lex mercatoria non vincolante per gli operatori del settore di riferimento, se non nei limiti entro cui venga richiamata dagli stessi nell’ambito delle proprie relazioni contrattuali. In sostanza, si tratterebbe di un complesso di regole a carattere negoziale, operante nei limiti della volontà delle parti. Alla base di tale orientamento due considerazioni:
	- la ==natura negoziale== della lex mercatoria, da ricondurre, non alla categoria degli usi normativi (o consuetudine), ma alla categoria dei meri usi negoziali, trattandosi di condotte uniformemente praticate nell’ambito di alcuni settori commerciali in assenza del requisito dell’opinio iuris ac necessitatis. Diretta conseguenza di tale impostazione è l’==operatività delle stesse nei limiti in cui le parti vi facciano espresso riferimento==, e ==sempre in conformità alla normativa di d.i.p. vigente, non essendo ammessa== (salvo casi espressamente previsti) la deroga della legge da parte dell’autonomia negoziale;
	- la ==natura ordinaria del sistema del d.i.p.==, in cui le fonti “non scritte” rilevano negli stessi limiti entro cui ne è ammessa l’operatività negli altri settori dell’ordinamento. Pur riconducendo la lex mercatoria alla categoria degli usi normativi, dunque, giammai essa potrebbe prevalere sul d.i.p. vigente: in nessun caso, infatti, l’ordinamento tollera una consuetudine contra legem, potendo questa operare solo in assenza di legge o in presenza di un espresso richiamo da parte della stessa.