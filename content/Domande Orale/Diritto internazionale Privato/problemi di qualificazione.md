Ciascuna norma di d.i.p. ha per oggetto la regolamentazione di una certa tipologia di rapporti a carattere transnazionale, che il legislatore descrive a mezzo dell’utilizzo di categorie tecnico-giuridiche astratte (successioni, donazioni, etc.). Il problema che si pone concerne l’individuazione dell’ordinamento alla luce del quale attribuire significato a tali categorie. Detto altrimenti, ci si chiede alla luce di quale sistema ordinamentale debbano “leggersi” le descrizioni che il legislatore fa nella delimitazione dell’ambito di applicazione delle norme di d.i.p.

Tale questione è definita “problema delle qualificazioni”, perché impone di capire in base a quale sistema giuridico debbano qualificarsi i rapporti oggetto di disciplina da parte della norma di d.i.p. considerata.

> Si pensi ad una fattispecie concernente la successione testamentaria di un cittadino straniero. Ai fini dell’individuazione della disciplina applicabile dovrà richiamarsi la norma di d.i.p. di riferimento, che è quella inerente le successioni mortis causa, di cui all’art. 46, l. 218/1995
> Es: Il problema sorge nel momento in cui la portata delle ==categorie tecnico-giuridiche di riferimento== (nel nostro caso le successioni mortis causa) ==non coincidano tra ordinamenti considerati==. Il legislatore italiano, ad esempio, ricomprende nella materia delle successioni anche i ==diritti spettanti al coniuge del defunto sui beni ereditari==. In altri ordinamenti, invece, la medesima questione ==potrebbe avere una diversa collocazione sistematica==. Nell’ordinamento tedesco, ad esempio, essa si inquadra nell’ambito della diversa materia dei rapporti di famiglia. Risulta, dunque, evidente come “qualificare” il rapporto alla luce dell’uno, o dell’altro sistema ordinamentale, sia di fondamentale importanza ai fini della regolamentazione della fattispecie, costituendo presupposto della stessa individuazione della norma di d.i.p. (che potrebbe, nell’es. fatto, passare da quella sulle successioni a quella sui rapporti di famiglia).

![[Pasted image 20240925000739.png]]

### Soluzioni prospettate 
![[Pasted image 20240925000809.png]]
Le soluzioni in astratto prospettabili sono diverse e sono state tutte autorevolmente
sostenute in dottrina. Tratto differenziale tra le stesse è la prospettiva in cui ciascuna affronta il problema. A seconda che si attribuisca prevalenza all’ordinamento interno, a quello straniero richiamato, a nessuno dei due, o addirittura ad entrambi, è possibile distinguere tra:
- teoria **lex fori** (ordinamento interno): il significato e la comprensività delle categorie tecnico-giuridiche astratte utilizzate dal legislatore nella posizione delle norme di d.i.p. devono essere individuati alla luce dell’ordinamento interno
	- Argomenti **a favore**: la natura intrinsecamente interna delle norme di d.i.p. impone vengano interpretate secondo i criteri interpretativi propri; la natura intrinsecamente interna del procedimento di formazione delle norme di d.i.p.
	- **Contro**:  il rischio di condurre a risultati pratici inaccettabili (es. l’interprete italiano, dovendo rispettare la qualificazione del proprio ordinamento, finirebbe per ricercare invano, seguendo le categorie proprie del diritto italiano, nel diritto di famiglia tedesco la disciplina inerente  conseguenze patrimoniali della filiazione naturale, non trovando alcuna disciplina dato che essa rientra nella disciplina delle obbligazioni); l’inutilità rispetto ad istituti sconosciuti nell’ordinamento nazionale (nessuna categoria giuridica dell'ordinamento interno può ricomprendere fattispecie sconosciute come il trust o la bigamia) 
- **lex causae** (prevalenza ordinamento straniero richiamato): l’individuazione del significato delle categorie tecnico-giuridiche astratte utilizzate dal legislatore nella posizione delle norme di d.i.p. dovrebbe avvenire in base ai criteri propri della legge straniera, cui queste di volta in volta rinviano.
	- **Rilievi critici**: Facile obiettare che tale impostazione crea una sorta ==circolo vizioso==, che rende impossibile lo stesso funzionamento delle norme di d.i.p. L’applicazione di una norma di d.i.p. ad una certa fattispecie presuppone, infatti, che quest’ultima rientri nell’ambito di operatività della norma stessa. Tale verifica coincide, in sostanza, con la qualificazione della fattispecie considerata.  Non si vede come sia possibile procedere a tale operazione ermeneutica in base ai criteri di un ordinamento (quello straniero), che potrà essere individuato solo a seguito dell’applicazione della norma di d.i.p. di riferimento. Detto altrimenti, l’individuazione dell’ordinamento straniero competente alla regolamentazione della fattispecie non precede l’applicazione della norma di d.i.p., ma ne costituisce il risultato: se non si qualifica la fattispecie, non può applicarsi la norma di d.i.p., e se non può applicarsi la norma di d.i.p., non può individuarsi l’ordinamento straniero competente.
- la teoria **comparatistica** (prevalenza a nessuno dei due ordinamenti): il significato delle categorie tecnico-giuridiche utilizzate dal legislatore nazionale nella posizione delle norme di d.i.p. dovrebbe ricostruirsi in base ad un’==analisi comparativa tra tutti gli ordinamenti dei paesi civili==, che consenta di elaborare concetti di portata generale, in grado di operare nell’ambito di ciascuno di tali ordinamenti
	- Critiche: La principale obiezione attiene al totale ==sacrificio delle esigenze di certezza e uniformità delle soluzioni giuridiche== che deriverebbe dalla sua operatività. L’operazione di sintesi richiesta all’interprete dalla teoria comparativa, ponendo a confronto sistemi ordinamentali estremamente eterogenei, avrebbe carattere altamente discrezionale, con inevitabili incertezze applicative.
- la teoria della **doppia qualificazione** (prevalenza ad entrambi): tale impostazione ritiene che il problema delle qualificazioni debba risolversi attraverso due passaggi logici successivi, così riassumibili:
1. una ==prima qualificazione, che deve avvenire in base all’ordinamento interno (c.d. lex fori), cui le norme di d.i.p. appartengono==. Tale operazione, però, dovrà condursi con una certa larghezza ed elasticità, tenendo conto del fatto che le norme di d.i.p. nel fare riferimento a determinate categorie tecnico-giuridiche (obbligazioni, successioni, donazioni, etc.), non richiamano tali istituti così come sono disciplinati nell’ordinamento interno, ma come meri concetti di carattere generale, riferibili ad una pluralità di sistemi normativi
2. ==una seconda qualificazione, che deve avvenire in base all’ordinamento straniero richiamato (c.d. lex causae)==, cui appartiene la disciplina in concreto applicabile alla fattispecie considerata. È, infatti, lo stesso legislatore nazionale attraverso le norme di d.i.p. a indicare come competente alla regolamentazione del rapporto l’ordinamento straniero. Sembra logico, quindi, supporre che l’inquadramento sistematico della fattispecie debba avvenire alla luce del sistema ordinamentale straniero, nel cui ambito di applicazione essa si colloca.

Si tratta di impostazione che ha ricevuto l’avallo da parte dello stesso legislatore della
riforma. ==L’art. 15 della l. 218/1995, nella parte in cui stabilisce che la legge straniera richiamata deve trovare applicazione secondo i propri criteri interpretativi e di successione nel tempo, non fa altro che confermare la necessità di una doppia qualificazione della fattispecie da disciplinare==:
- la prima alla luce dell’ordinamento interno, per dare applicazione alla norma di
d.i.p. di riferimento;
- la seconda alla luce dell’ordinamento straniero richiamato, per rendere effettiva la
scelta del legislatore nazionale in ordine al sistema ordinamentale competente a
regolare il rapporto.


### Problema delle qualificazioni nel DIP convenzionale 
In una prospettiva del tutto peculiare è affrontato il problema delle qualificazioni
nell’ambito del d.i.p. convenzionale (v. Sez. III).  
Si tratta dell’insieme delle disposizioni di d.i.p. contenute nell’ambito di accordi internazionali e recepite negli ordinamenti dei singoli Stati aderenti.

In tale settore, infatti, trova applicazione il criterio posto dall’art. 33 della Convenzione di Vienna sul diritto dei Trattati del 23 maggio 1969, secondo cui, ove tra il significato da attribuire alla luce dell’ordinamento interno alla categoria tecnico-giuridica richiamata e quello preso in considerazione dalla convenzione internazionale da recepire sussistano differenze non eliminabili in via interpretativa,
dovrà prevalere il significato che, alla luce dell’oggetto e dello scopo del trattato,
permette di conciliare meglio i testi in questione.
Ne conseguirà, quindi, un’==operazione di sintesi tra le due prospettive (nazionale e
sovranazionale)==, che potrebbe portare all’enucleazione di un significato del tutto originale, anche diverso da quello esistente negli Stati contraenti.


### Problema delle qualificazioni nel DIP comunitario
Come già accennato (v. Sez. III), l’affermazione a livello comunitario di una vera e propria competenza del legislatore europeo in materia di d.i.p. (art. 81 TFUE) ha portato all’elaborazione di un vero e proprio diritto internazionale privato
comunitario. Anche rispetto a tali norme si pone il problema delle qualificazioni che, tuttavia, assume connotazioni del tutto singolari.

Le disposizioni di matrice europea, infatti, fanno parte dell’ordinamento comunitario, pur esplicando i propri effetti nell’ambito degli ordinamenti dei singoli Stati membri. Diretta conseguenza di tale considerazione è la necessità di procedere all’interpretazione ed applicazione delle stesse secondo i criteri dell’ordinamento di cui fanno parte (cioè, quello comunitario). In tale ottica, ==il significato delle categorie tecnico-giuridiche astratte cui fa riferimento il legislatore europeo nella posizione delle norme comunitarie di d.i.p. dovrà individuarsi alla stregua dei canoni interpretativi che risultano nei Trattati dell’UE e nelle applicazioni giurisprudenziali della Corte di Giustizia==, giammai alla luce degli ordinamenti dei singoli Stati membri in cui tali norme si inseriscono (così si è espressa la Corte di Giustizia, già nel caso Peters, con sent. 22 marzo 1983, causa 34/82).
==Del resto, un’interpretazione differenziata a seconda dell’ordinamento statale di
riferimento frustrerebbe le esigenze di armonizzazione e uniformità== che stanno a
fondamento della stessa competenza dell’UE in materia di d.i.p.





