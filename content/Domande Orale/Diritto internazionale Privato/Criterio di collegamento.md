I criteri di collegamento possono definirsi come quegli aspetti del rapporto preso in considerazione, cui il legislatore attribuisce rilevanza ai fini dell’individuazione dell’ordinamento straniero competente a disciplinare la fattispecie. Tale definizione consente di percepire con immediatezza la funzione di tali elementi, che è quella di “collegare”, sotto il profilo della disciplina applicabile, la fattispecie che li contiene con l’ordinamento straniero di riferimento

Come già chiarito (v. supra par. 1.2.), ciascun rapporto preso in considerazione dal d.i.p. presenta uno o più ==punti di contatto (c.d. elementi di estraneità) con ordinamenti diversi da quello nazionale di riferimento==. Tuttavia, solo alcuni di questi vengono considerati dal legislatore determinanti ai fini dell’individuazione della legge applicabile alla fattispecie e, conseguentemente, qualificabili come autentici criteri di collegamento o, secondo una diversa terminologia, elementi di estraneità prevalenti.

Tra i principali criteri di collegamento chiamati ad operare nell’ambito del nostro sistema di d.i.p. vanno menzionati:
- il criterio della ==cittadinanza== (su cui v. infra par. 3.4.2.), che costituisce il criterio di maggiore rilevanza pratica dell’intero sistema per la notevole quantità di norme che vi fanno riferimento (artt. 23, 33, 43, 46, 56, l. 218/1995).
- quello del ==luogo di collocazione dei beni==, che rappresenta il criterio di riferimento per la materia dei diritti reali (art. 51, l. 218/1995).
- quello del ==luogo in cui è avvenuto il fatto==, che è destinato ad operare in materia di fatti illeciti (art. 62, l. 218/1995).
- quello della ==volontà manifestata dalle parti==, che riguarda la disciplina delle obbligazioni contrattuali (oggi regolate dalla Convezione di Roma del 1980, richiamata dall’art. 57, l. 218/1995).

### Distinzione tra criteri di collegamento e meri elementi di estraneità
A ben guardare, tra le due categorie è possibile rinvenire un tratto comune ed uno differenziale:
- condividono la medesima natura. In entrambi i casi, infatti, si tratta di circostanze che connotano la fattispecie che li contiene in termini di transnazionalità, mettendola in contatto con ordinamenti diversi da quello nazionale di riferimento.
- si distinguono per la funzione attribuita agli uni rispetto agli altri. In particolare, mentre i criteri di collegamento sono elementi di estraneità cui il legislatore attribuisce rilevanza ai fini dell’individuazione dell’ordinamento competente a disciplinare la fattispecie che li contiene; ==gli elementi di estraneità sono meri punti di contatto che la fattispecie considerata presenta con ordinamenti diversi da quello nazionale, che non assumono tale rilevanza==

Per riprendere un esempio già fatto in precedenza, si pensi alla disciplina in materia di diritti reali di cui all’art. 51 della l. 218/1995. Il legislatore qualifica come criterio di
collegamento l’elemento della collocazione dei beni. ==Nessuna rilevanza assumerà, ai fini della individuazione del diritto applicabile alla fattispecie, l’eventuale cittadinanza
straniera del titolare degli stessi==, che si qualificherà come mero elemento di estraneità

### Classificazione dei criteri
I criteri di collegamento operanti nel sistema del d.i.p. sono suscettibili di diverse
classificazioni. In dottrina si è soliti distinguere tra:
1. criteri giuridici o di fatto; 
	- giuridico: faccia riferimento a concetti a connotazioni intrinsecamente giuridiche per la individuazione della legge applicabile alla fattispecie (cittadinanza, domicilio, etc.).
	- di fatto:  coincidono con circostanze a carattere meramente fattuale (luogo di collocazione dei beni, luogo di commissione dell’illecito, etc.).
2. criteri oggettivi o soggettivi;
	- oggettivi: criteri di collegamento che attengono ad aspetti oggettivi del rapporto cui ineriscono (luogo di collocazione dei beni, luogo di commissione dell’illecito, etc.).
	- soggettivi: criteri che prendono in considerazione qualità soggettive delle parti coinvolte (ad es. cittadinanza).
3. criteri  fissi o variabili.
	- fissi: criteri aventi ad oggetto circostanze insuscettibili di mutare nel corso del tempo (si pensi al luogo di collocazione di un immobile).
	- variabili:  criteri riferibili a elementi che possono variare nel tempo (si pensi al domicilio di una persona).

### Problemi di concorso tra criteri
È possibile che nell’ambito della medesima norma di d.i.p. vengano indicati più criteri di collegamento per la individuazione della legge applicabile (v. artt. 25, 35, 46, 62, l.
218/1995). In tutti questi casi si pone il problema di chiarire in che termini tali diversi criteri siano destinati ad operare.
==Di fatto è lo stesso legislatore a risolvere la questione, indicando espressamente la portata della relazione ==intercorrente tra i criteri richiamati. A tal proposito si suole distinguere tra:
- concorso alternativo: nella norma di d.i.p. considerata non venga indicato un ordine di preferenza tra i criteri menzionati, ma si lasci la possibilità all’interprete di utilizzare quello ritenuto più opportuno o conveniente (artt. 46 e 48 l. 218/1995);
- concorso successivo: quando tra i diversi criteri indicati il legislatore instauri una relazione di sussidiarietà, distinguendo tra un criterio principale, destinato ad operare con precedenza, e uno – o più – criteri sussidiari, cui potrà ricorrersi solo ove il primo non possa operare.
- concorso misto ogniqualvolta ci si trovi in presenza di una pluralità di criteri, tra cui sussista un’ipotesi di ==concorso successivo (principale-sussidiari) e, nel contempo, un’ipotesi di concorso alternativo (discrezionalità dell’interprete) fra quelli sussidiari==. In tali casi dovrà applicarsi: in primo luogo, il criterio indicato come principale che prevarrà sui sussidiari (concorso successivo); e, solo ove questo non possa utilizzarsi, dovrà operare taluno dei criteri sussidiari, secondo la discrezionalità dell’interprete (concorso alternativo).
	- È ciò che accade nell’ipotesi disciplinata dall’art. 62 in materia di responsabilità per fatto illecito: il criterio principale è quello di cui al comma 2° della norma (la legge dello Stato di cui i soggetti coinvolti sono cittadini e contestualmente risiedono); criteri sussidiari alternativi sono quelli di cui al 1° comma (legge dello Stato in cui si è verificato l’evento o, a scelta dell’interessato, quella dello Stato in cui si è verificato il fatto lesivo).
- ==concorso cumulativo== nelle ipotesi in cui, pur essendo il criterio di collegamento unico, esso finisce per richiamare due o più ordinamenti diversi. In tali casi si impone all’interprete l’==applicazione contestuale di più leggi==.
	- Si pensi ai rapporti familiari rispetto ai quali viene utilizzato il criterio della cittadinanza. Ove i soggetti coinvolti siano di diversa nazionalità, il medesimo criterio richiamerà una pluralità di ordinamenti, con le conseguenti difficoltà di coordinamento in caso di normative eterogenee o incompatibili. Il legislatore ad es., con riferimento alle condizioni soggettive per la celebrazione del matrimonio (art. 27), ha previsto l’applicazione disgiunta delle leggi nazionali dei nubendi, proprio al fine di evitare tali inconvenienti.