Si definiscono norme di applicazione necessaria tutte le ==disposizioni facenti parte dell’ordinamento interno, che devono applicarsi alle fattispecie cui si riferiscono “in ogni caso”==, anche a prescindere da quanto stabilito dalle norme di d.i.p. competenti. In sostanza, si tratta di norme che bloccano il funzionamento del d.i.p., impedendo l’operatività di qualsiasi diversa normativa rispetto alle fattispecie che disciplinano.

>Si pensi all’art. ==116 c.c. in materia matrimoniale==. Si tratta di una tipica norma di applicazione necessaria, in quanto impone l’operatività dei divieti di cui agli artt. 86-89 c.c. anche rispetto al matrimonio del cittadino straniero, la cui regolamentazione in base alle norme di d.i.p. di riferimento spetterebbe alla sola legge nazionale dei nubendi

La ratio della previsione di tale categoria di disposizioni sta nella necessità di assicurare che determinate materie siano disciplinate secondo i principi propri del diritto nazionale, anche ove le norme di d.i.p. di riferimento impongano l’applicazione del diritto straniero. 
In virtù di tale operatività incondizionata, si è parlato anche di **norme internazionalmente imperative**, al fine di sottolinearne l’analogia con le norme imperative del diritto privato.

Pare opportuno precisare che possono qualificarsi come norme di applicazione
necessaria le ==sole disposizioni che attengono a materie privatistiche==. Tutte le norme di matrice pubblicistica (leggi penali, di pubblica sicurezza, etc.), pur dovendo trovare applicazione “in ogni caso” in virtù del proprio carattere intrinsecamente imperativo, non rientrano nella categoria de qua. In altri termini, ==le norme di applicazione  necessaria costituiscono un limite all’operatività del d.i.p., che è un peculiare settore del diritto privato==. Ne consegue che norme di diritto pubblico non potrebbero mai limitare il funzionamento del d.i.p., poiché destinate ad incidere su materie (quelle pubblicistiche) che le disposizioni di d.i.p. non sono idonee a regolare.

Per ciò che concerne i rapporti con il d.i.p., si è soliti definire le norme di applicazione
necessaria come un limite preventivo e positivo al funzionamento del d.i.p. In  particolare: 
- si tratta di un **limite preventivo**, poiché tali disposizioni ==neutralizzano in via del tutto preliminare il funzionamento delle norme di d.i.p.== eventualmente competenti. In altri termini, le norme di applicazione necessaria pongono del tutto in non cale le disposizioni di d.i.p. applicabili ai rapporti che ne costituiscono oggetto: tali rapporti, anche ove presentino elementi di estraneità idonei a giustificare l’applicazione del diritto straniero in base al d.i.p. vigente, ==rimarranno comunque assoggettati alla legge italiana==.
- si tratta di un **limite positivo**, poiché le norme di applicazione necessaria ==si sostituiscono integralmente alle disposizioni di d.i.p. nella regolamentazione dei rapporti cui si riferiscono==. Detto altrimenti, l’operatività delle stesse colma “in positivo” la lacuna creatasi per effetto del mancato funzionamento del d.i.p. di riferimento, non risolvendosi in una mera neutralizzazione delle norme di conflitto applicabili.

La categoria delle norme di applicazione necessaria, inizialmente mera creazione
giurisprudenziale e dottrinale, ha ricevuto un riconoscimento espresso a livello legislativo. L’==art. 17, l. 218/1995, rubricato “norme di applicazione necessaria”, sancisce la prevalenza delle norme italiane che, in considerazione del loro oggetto e del loro scopo, debbono essere applicate== nonostante il richiamo alla legge straniera.


### Individuazione delle norme di applicazione necessaria
Da sempre dibattuto il tema concernente l’individuazione delle norme che possano
qualificarsi di applicazione necessaria. In particolare, ci si chiede a quali disposizioni
possa riconoscersi la cogenza tipica di tali norme.

Il problema si è posto per l’assenza di dati normativi univoci. Lo stesso legislatore della riforma all’art. 17, pur facendo riferimento alla categoria, non ne fornisce un’elencazione, rimettendone l’individuazione all’interprete.
Il dibattito ha riguardato soprattutto l’elaborazione dei criteri cui possa farsi riferimento nell’individuazione di tali disposizioni. Sul punto, autorevole dottrina (BALLARINO) è arrivata all’elaborazione di **tre distinti criteri**: quello ==formale, quello tecnico e quello finalistico.==
- il criterio formale, fa leva sulla ==formulazione della norma considerata==. In base a tale criterio, possono qualificarsi “norme di applicazione necessaria” le sole disposizioni che contengono un’espressa definizione del proprio ambito di applicazione, anche in deroga al d.i.p. vigente (v. art. 116 c.c., che espressamente opera a prescindere da quanto stabilito dalle norme di d.i.p. applicabili).
	- Rilievi **critici**: Tale criterio finisce per avere ==scarsa rilevanza pratica==. Sono, infatti, molto ==poche le disposizioni che contengono tale espressa indicazione== già a livello di formulazione astratta. Inoltre, si tratta delle norme che pongono meno problemi in sede interpretativa, proprio perché espressamente qualificate come in grado di operare anche in deroga al d.i.p. vigente
- il **criterio tecnico**, fa riferimento al ==complesso normativo in cui sono inserite le disposizioni prese in considerazione==. In particolare, tale criterio consente di qualificare come “di applicazione necessaria” anche quelle norme che, pur non presentando una precisa definizione del proprio ambito di operatività, anche in deroga al d.i.p., ==sono inserite in un contesto normativo a cogenza assoluta== (si pensi alle disposizioni in ==materia di assicurazione contro gli infortuni sul lavoro==).
	- Rilievi critici: La principale obiezione mossa a tale criterio è quella della sua incertezza in sede applicativa. In sostanza, si è ritenuto del tutto arbitrario dedurre la natura di una disposizione dalle caratteristiche del complesso normativo in cui essa è chiamata ad operare. Nel medesimo complesso normativo, infatti, è possibile rinvenire norme di natura diversa, per cui non si vede come le peculiarità di alcune possano riferirsi in ogni caso a tutte le **altre**
- Il **criterio finalistico**, impone di ==tenere conto dell’oggetto e dello scopo della norma considerata==. In tale prospettiva, dovranno considerarsi “di applicazione necessaria” le sole disposizioni che, in relazione alla ratio che ne costituisce il fondamento, sono destinate ad operare anche in deroga alle norme di d.i.p. vigenti. Tale criterio è l’unico che ha ricevuto un espresso riconoscimento a livello normativo. ==L’art. 17 della l. 218/1995, infatti, impone all’interprete di tenere conto dell’oggetto e dello scopo delle singole norme==, al fine di stabilire se possano qualificarsi o meno come “di applicazione necessaria”.

### Casi di norme di applicazione necessaria
Nonostante l’espressa indicazione da parte del legislatore dei criteri cui fare riferimento nell’individuazione di tali norme, la casistica in materia presenta confini alquanto incerti.
La ragione sta nella natura inevitabilmente discrezionale delle valutazioni che il criterio
finalistico impone all’interprete. Il rischio di un’eccessiva espansione della categoria è, tuttavia, neutralizzato dal carattere del tutto eccezionale delle stesse. Si tratta, infatti, di ==disposizioni idonee a derogare al sistema ordinario del d.i.p., con la conseguente necessità di un’applicazione prudente e rigorosa dei criteri ex art. 17.==

- Art. 116 cc in materia matrimoniale: Si tratta di disposizione che impone l’operatività dei ==divieti ex artt. 86-89 c.c. anche nei confronti dello straniero che contrae matrimonio in Italia==. Le norme di d.i.p. di riferimento imporrebbero l’applicazione della sola legge nazionale dei nubendi: il legislatore, tuttavia, legittima l’operatività di tali divieti anche verso di chi, in base al normale funzionamento delle norme di dip, avrebbe dovuto essere soggetto ad un sistema giuridico diverso da quello italiano
- alcune norme del codice civile in tema di **vincoli all’autonomia negoziale**. Si pensi all’art. 1384 c.c. in materia di ==riduzione della penale ove manifestamente onerosa, ovvero all’art. 1346 in tema di requisiti dell’oggetto del contratto==
	 - La giurisprudenza ha invece, di recente, escluso la riconducibilità al novero delle norme di applicazione necessaria dell’art. 2744 c.c. disciplinante il divieto di patto commissorio. Le Sezioni Unite, infatti, hanno affermato che la citata disposizione non è norma di applicazione necessaria, tali essendo quelle spazialmente condizionate e funzionalmente autolimitate quali, tra le altre, le leggi fiscali, valutarie, giuslavoristiche, ambientali (Cass., Sez. Un,, 05 settembre 2011, n. 14650)
- norme che sanciscono l’**unicità dello stato di figlio**. Ai sensi dell’art. 33, 4° comma, l. 218/1995, così come riscritto dal d.lgs. 28 dicembre 2013, n. 154, infatti, sono di applicazione necessaria tutte le norme del diritto italiano che sanciscono l’unicità dello stato di figlio. La disposizione, introdotta in attuazione della l. 10 dicembre 2012, n. 219, recante la c.d. riforma della filiazione, traspone anche in ambito internazional-privatistico il principio della uguaglianza tra i figli, non più distinguibili in legittimi e naturali. Risulta tuttavia evidente il carattere “aperto” della disposizione, che lascia di fatto all’interprete il compito di individuare le norme cui di volta in volta si riferisce.
- e **norme inserite in leggi che fissano vincoli in peculiari settori dell’economia** per motivi sociali. Tali disposizioni sono espressione di finalità di garanzia e tutela che il legislatore nazionale persegue nell’ambito di specifici settori economici (si pensi alla ==normativa in materia di locazioni degli immobili==). La ratio che ne costituisce il fondamento ne impone l’operatività anche in deroga alle norme di d.i.p. vigenti.
- le **norme in materia di lavoro e previdenza sociale**. Anche in questo caso, le finalità di garanzia e tutela che costituiscono il fondamento delle relative disposizioni impongono l’operatività delle stesse in ogni caso, anche ove le norme di conflitto competenti legittimino il riferimento a sistemi giuridici diversi. Si pensi all’==intera normativa posta a tutela dei diritti fondamentali dei lavoratori==, che si applica a tutte le prestazioni lavorative rese sul territorio dello Stato a prescindere dalla nazionalità del datore di lavoro o del lavoratore. A conferma della cogenza assoluta di tali disposizioni, il nostro sistema di d.i.p. ne ha sancito l’operatività anche “ verso l’esterno”: per effetto del richiamo alla Convenzione di Roma sulle  bbligazioni contrattuali (oggi sostituita dal Reg. 593/2008), infatti, esse troveranno applicazione anche all’estero, nei confronti dei lavoratori italiani che ivi prestano temporaneamente la propria attività
- le norme in materia di adozione dei minori di cui alla l. 184/83 modificata dalla l. 476/98. La natura particolarmente rilevante degli interessi tutelati giustifica l’operatività di tali disposizioni a prescindere da quanto stabilito dalle norme di conflitto di riferimento

![[Pasted image 20240925003603.png]]
### Norme di applicazione necessaria e diritto comunitario
Le possibili interferenze tra le due tipologie di norme impongono di affrontare la questione in una duplice prospettiva:
1. quella del possibile contrasto tra norme comunitarie e norme interne di applicazione necessaria;
	1. l primo interrogativo è facilmente risolvibile alla luce del principio della **supremazia del** **diritto comunitario** sul diritto interno. ==Le norme nazionali, anche se “di applicazione necessaria”, sono destinate a soccombere rispetto al diritto comunitario==, ove con esso in contrasto. Deroga a tale principio potrebbe aversi solo ove le suddette norme nazionali siano espressione di precetti costituzionali, considerati fondamentali per l’ordinamento interno.
2. quella della possibile qualificazione di norme comunitarie come norme di applicazione necessaria.
	1. La seconda questione è stata da taluni (BONOMI) risolta in termini positivi. Secondo tale impostazione, ==esistono alcune norme di matrice comunitaria (si pensi alla normativa in tema di protezione dei consumatori di cui alla direttiva CEE 93/13) che devono trovare applicazione “in ogni caso”,== a prescindere da quale sia la legge regolatrice del rapporto. In tale ottica, finiscono per operare come vere e proprie norme di applicazione necessaria.

### Differenza tra norme di applicazione necessaria e norme di DIP materiale o uniforme
Forti affinità con le norme di applicazione necessaria presentano le c.d. norme di diritto
internazionale privato “materiale o uniforme”, coincidenti (BALLARINO) con l’insieme
delle norme di d.i.p. che:
1. o stabiliscono una disciplina specifica per le fattispecie con elementi di estraneità prese in considerazione, rinunciando, in tutto o in parte, al metodo della scelta di legge (si pensi alla c.d. lex mercatoria, su cui v. Sez. III, par. 4);
2. o individuano, tra varie leggi astrattamente competenti, quella che favorisce un certo risultato (si pensi alle norme sulla forma degli atti che, nel prevedere criteri di collegamento alternativi, impongono la prevalenza di quello che ne riconosca la validità).

La differenza, nel fatto che, mentre le norme di d.i.p. “materiale o uniforme” non escludono il rinvio ad ordinamenti stranieri, quelle “di applicazione necessaria” ne precludono per definizione l’operatività (NOVELLI).

Mentre secondo alcuni (NOVELLI) non potrebbero individuarsi norme di tal fatta nel nostro ordinamento, da altri (BALLARINO) sono considerate tali:
- l’art. 31, 2° co. della l. 218/95, anteriforma, secondo cui “la separazione personale e lo scioglimento del matrimonio, qualora non siano previsti dalla legge straniera applicabile, sono regolati dalla legge italiana”, dettato per favorire il risultato costituito dalla possibilità di ottenere il divorzio o la separazione (categoria sub 2); 
- l’art. 33, comma 3° della l. 218/95, secondo cui “lo stato di figlio, acquisito in base alla legge nazionale di uno dei genitori, non può essere contestato che alla stregua di tale legge”, dettato per favorire comunque l’applicazione della legge che ha consentito l’acquisizione dello status (categoria sub 2).