L’« usufrutto » consiste nel diritto di godere della cosa altrui con l’obbligo, però, di rispettarne la destinazione economica: ius utendi fruendi salva rerum substantia (art. 981 c.c.).
L’usufruttuario può, dunque, trarre dalla cosa tutte le utilità che ne può trarre il proprietario, ma se, per es., l’usufrutto ha per oggetto un’area, non può costruirvi; se ha per oggetto un giardino o un parco, non può trasformarvi in un orto o in un frutteto, ecc.


### Durata temporanea e divieto di usufrutto successivo
L’usufrutto ha ==necessariamente durata temporanea==, perché non presenterebbe alcuna utilità pratica la proprietà del concedente (c.d. « nuda proprietà »), se la facoltà di godimento le fosse definitivamente sottratta (v. Cass. 12 maggio 2011, n. 10453).
Così:
a) se costituito a favore di una persona fisica, l’usufrutto — ove il titolo costitutivo non preveda una durata inferiore—s’intende ==per tutta la durata della vita dell’usufruttuario==; in ogni caso, la morte di quest’ultimo determina l’estinzione del diritto, quand’anche non fosse ancora scaduto il termine finale eventualmente previsto;
b) se ==costituito a favore di una persona giuridica==, ovvero di un ente non personificato (ad es., un’associazione non riconosciuta), la ==durata dell’usufrutto non può essere superiore a trent’anni== (art. 979 c.c.).

==Compatibile== con il limite massimo di durata previsto dal codice — e, quindi, valido — si ritiene (arg. ex artt. 678 e 796 c.c.) il ==c.d. « usufrutto congiuntivo ==», per tale intendendosi quello ==attribuito congiuntamente a più soggetti==, anche con diritto di accrescimento a favore del più longevo dei contitolari (si pensi, ad es., all’usufrutto costituito a favore dei coniugi Tizio e Caia, con la previsione che, alla morte del primo dei due, il diritto di usufrutto competerà integralmente all’altro), con conseguente non consolidazione dell’usufrutto con la nuda proprietà fino a quando rimane in vita l’ultimo dei contitolari originari (v. Cass. 7 novembre 2011, n. 24108).
==Da non confondere con l’usufrutto congiuntivo è l’«usufrutto successivo», per tale intendendosi quello attribuito a più soggetti in via successiva alla morte dell’usufruttuario precedente== (si pensi, ad es., all’usufrutto costituito a favore di Tizio, con la previsione che, alla sua morte, l’usufrutto spetterà a Caio).
L’==usufrutto successivo è espressamente vietato== — e, quindi, valido solo a favore del primo beneficiario — se costituito per testamento (art. 698 c.c.) o in forza di donazione (art. 795 c.c.). Si discute se analoga regola valga con riferimento all’usufrutto successivo costituito in forza di contratto a titolo oneroso. 
Valido si ritiene comunque — in applicazione analogica della previsione dell’art. 796 c.c.—il c.d. «usufrutto successivo improprio », per tale intendendosi quello in cui l’alienante a titolo oneroso di un bene se ne riserva l’usufrutto, con la previsione che, alla sua morte, lo stesso competerà ad un terzo (o a più terzi congiuntamente, ma non successivamente) (v. Cass. 19 aprile 2016, n. 7710).


### Modi di acquisto dell'usufrutto
Modi di acquisto dell’usufrutto possono essere:
a) la legge, per quel che riguarda l’==usufrutto legale dei genitori sui beni del figlio minore== (artt. 324 ss. c.c.), di cui si tratterà al successivo § 613;
b) il provvedimento del giudice che — in relazione alle necessità della prole — può (ex art. 194, comma 2, c.c.) costituire, a favore di uno dei coniugi, l’==usufrutto su parte dei beni spettanti all’altro coniuge== a seguito della divisione dei cespiti già in comunione legale, di cui si tratterà al successivo § 600;
c) ==la volontà dell’uomo: contratto (a titolo gratuito ovvero oneroso), testamento, promessa al pubblico, donazione obnuziale== (v. Cass. 30 gennaio 2007, n. 1967); con l’avvertenza che gli atti inter vivos che costituiscono (modificano o trasferiscono) il diritto di usufrutto su beni immobili richiedono la forma scritta ad substantiam (art. 1350, n. 2, c.c.) e sono soggetti a trascrizione (art. 2643, n. 2, c.c.; v. anche art. 2684, n. 2, c.c.). Del pari, sono soggetti a trascrizione l’accettazione dell’eredità e l’acquisto del legato, che importino l’acquisto dell’usufrutto su detti beni (art. 2648 c.c.);
d) l’==usucapione== (art. 1158 c.c.; v. § 184) e, sui beni mobili non registrati, l’==acquisto del possesso in buona fede== (art. 1153, comma 3, c.c.; v. § 183).

Fino a tempi relativamente recenti, il modo d’acquisto dell’usufrutto più diffuso è stato l’attribuzione di tale diritto — ex lege — al coniuge superstite in sede di successione mortis causa al coniuge defunto (artt. 540, 542, 543, 544, 546, 581 c.c. nella loro versione originaria): c.d. « ==usufrutto uxorio ». La riforma del diritto di famiglia del 1975 ha, peraltro, eliminato siffatto istituto==, contemplando, a favore del coniuge superstite, non più il diritto di usufrutto su una quota dei beni relitti, bensì la proprietà piena su una quota degli stessi (v. § 640).
Conseguentemente l’importanza dell’istituto appare, oggi, di gran lunga ridimensionata, poiché tutti i residui modi di acquisto dell’usufrutto risultano, nella pratica, meno diffusi.

### Diritti dell'usufruttuario
All’usufruttuario competono:
a) il **potere di godimento** sul bene (art. 981 c.c.), che implica: 
	1)  la ==facoltà di trarre dalla cosa tutte le utilità== che la stessa può dare, fermo solo l’obbligo di rispettarne la destinazione economica;
	2)  il ==possesso della cosa== (art. 982 c.c.; v. § 178; v. Cass. 10 gennaio 2011, n. 355). Per conseguire il possesso, se questo è esercitato da altri, l’usufruttuario può esperire l’==actio confessoria, azione analoga alla reivindicatio==, tanto che si chiama anche vindicatio ususfructus. Quest’azione è diretta ad accertare l’esistenza del diritto d’usufrutto e ad ottenere la condanna del terzo al rilascio del possesso (v. Cass. 31 marzo 2016, n. 6293);
	3) l’acquisto dei frutti naturali e civili della cosa (ma v., anche, art. 1998 c.c.). La legge (art. 821 c.c.) — come già sappiamo — distingue, in generale, tra frutti civili e frutti naturali: la proprietà dei frutti naturali si acquista con la separazione, i frutti civili si acquistano giorno per giorno in ragione della durata del diritto. Questa regola generale si applica anche all’usufruttuario: a quest’ultimo spettano i frutti naturali separati durante l’usufrutto ed i frutti civili maturati giorno per giorno fino al termine dell’usufrutto.
b) il **potere di disposizione** — naturalmente, solo per atto inter vivos (v. Cass. 27 marzo 2002, n. 4376) — **del diritto di usufrutto** (art. 980 c.c.). L’usufruttuario può, di regola, cedere ad altri — contro un corrispettivo od anche gratuitamente — non certo il diritto di proprietà sul bene, che non gli compete, ma il proprio diritto d’usufrutto; e può anche concedere ipoteca sull’usufrutto stesso (art. 2810, comma 1 n. 2, c.c.). ==In ogni caso, la cessione non può danneggiare il nudo proprietario, prolungando la compressione del suo diritto: perciò l’usufrutto si estinguerà egualmente nel termine stabilito nell’atto di costituzione e, in mancanza, con la morte non già dell’acquirente, bensì dell’originario primo usufruttuario== (v. Cass. 4
maggio 2016, n. 8911);
c) il **potere di disposizione** — naturalmente, solo per atto inter vivos — **del godimento del bene** (art. 999 c.c.): ad es., l’usufruttuario ==può concedere in locazione la cosa che forma oggetto del suo diritto== (art. 999 c.c.) e, più in generale, concederla in godimento a terzi (ad es., in comodato).
	In applicazione del principio ==resoluto iure dantis resolvitur et ius accipientis==, le locazioni concesse dall’usufruttuario dovrebbero estinguersi quando si estingue l’usufrutto. ==Tuttavia il legislatore ha consentito== — per assicurare al conduttore una certa continuità del rapporto — ==che le locazioni in corso al momento della cessazione dell’usufrutto possano proseguire per la durata stabilita, ma a condizione che la locazione e la sua durata risultino da atto pubblico o da scrittura privata con data certa anteriore==, ed ==in ogni caso per non oltre un quinquennio dalla cessazione dell’usufrutto==. Peraltro, se l’estinzione dell’usufrutto si verifica per effetto della scadenza del termine fissato per la sua durata—termine, quindi, che il conduttore era in grado di conoscere al momento della stipula della locazione — la locazione non può durare se non per l’anno in corso (art. 999 c.c.; v. Cass. 26 maggio 2011, n. 11602); 
d) la **facoltà di apportare miglioramenti alla cosa e di eseguire addizioni** (artt. 985 e 986 c.c.).

### Obblighi dell'usufruttuario
Gli obblighi dell’usufruttuario si ricollegano al dovere fondamentale di restituire la cosa al termine del suo diritto (art. 1001 c.c.).

Da ciò deriva che egli è tenuto a: 
a) **usare la diligenza del buon padre di famiglia nel godimento** della cosa (art. 1001, comma 2, c.c.; v. anche artt. 989, 991, 992, 994, 997 c.c.);
b) **non modificarne la destinazione** (art. 981, comma 1, c.c.; anche art. 986, comma 1, c.c.; v. Cass. 24 febbraio 2009, n. 4426);
c) fare — salvo dispensa — l’inventario e **prestare garanzia, a presidio dell’osservanza degli obblighi di conservazione e restituzione** dei beni assoggettati ad usufrutto (artt. 1002 e 1003 c.c.).

La Suprema Corte ritiene che quelle appena ricordate ==costituiscano vere e proprie «obbligazioni » (v. §§ 189 ss.) dell’usufruttuario== nei confronti del nudo proprietario; e che, in ipotesi di loro inadempimento, quest’ultimo ben possa richiedere al primo ==il risarcimento — anche in forma specifica (art. 2058 c.c.; v. § 469) — del danno eventualmente sofferto== (così, ad es., nel caso in cui abbia eseguito opere che alterino l’originaria destinazione economica dell’immobile oggetto del suo diritto, l’usufruttuario potrà essere chiamato al risarcimento del danno sotto forma di ripristino della precedente condizione dell’immobile) (v. Cass., sez. un., 14 febbraio 1995, n. 1571).


La **ripartizione delle spese** inerenti alla produttività della cosa è — come già accennato — collegata con il principio ==fructus non intelleguntur nisi deductis impensis==: perciò l’==usufruttuario è tenuto alle spese e, in genere, agli oneri relativi alla custodia, all’amministrazione, alla manutenzione ordinaria della cosa e, quindi, alle riparazioni ordinarie== (art. 1004 c.c.; v. Cass., 24 febbraio 2009, n. 4426), alle imposte, ai canoni, alle rendite fondiarie e agli altri pesi che gravano sul reddito (art. 1008 c.c.). 
==Sono, invece, a carico del nudo proprietario le riparazioni straordinarie==: cioè, in genere, quelle che superano i limiti della conservazione della cosa e delle sue utilità per la durata della vita umana (per l’esemplificazione v. art. 1005 c.c.; v. Cass. 6 novembre 2015, n. 22703).


### Estinzione dell'usufrutto
L’estinzione dell’usufrutto si verifica (art. 1014 c.c.):
a) per scadenza del termine o morte dell’usufruttuario (art. 979 c.c.);
b) per prescrizione estintiva ventennale;
c) per consolidazione, ossia per riunione dell’usufrutto e della nuda proprietà in capo alla stessa persona;
d) per perimento totale della cosa (art. 1014 c.c.);
e) per abuso che l’usufruttuario faccia del suo diritto, alienando i beni o deteriorandoli o lasciandoli perire per mancanza di ordinarie riparazioni (art. 1015 c.c.; v. Cass. 14 giugno 2017, n. 1483);
f) per rinunzia, che, se l’usufrutto ha ad oggetto beni immobili, deve essere fatta per iscritto (art. 1350, n. 5, c.c.) ed essere trascritta nei pubblici registri immobiliari (art. 2643, n. 5, c.c.).

Per effetto del principio dell’elasticità del dominio (v. § 132), l’estinzione dell’usufrutto importa l’automatica riespansione — ex lege — della « nuda proprietà » in « proprietà piena ».

Nell’interesse generale della produzione, la legge — come già detto — non ha vietato all’usufruttuario di eseguire miglioramenti, ma ==ha limitato il credito dell’usufruttuario per i miglioramenti fatti, sempre che gli stessi sussistano al momento della restituzione della cosa, alla minor somma tra lo speso e l’aumento di valore conseguito dalla cosa== per effetto del miglioramento (art. 985 c.c.).
Per le addizioni si applica la regola richiamata in tema di accessione: l’usufruttuario ha lo ius tollendi, qualora il suo esercizio non arrechi nocumento alla cosa, tranne che il proprietario non preferisca ritenere le addizioni, nel qual caso egli deve la minor somma tra lo speso ed il migliorato (art. 986 c.c.).