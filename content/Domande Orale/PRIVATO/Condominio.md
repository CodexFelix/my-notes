Il sempre più diffuso ricorso, per risolvere il problema dell’affollamento urbano, ad edifici suddivisi in più porzioni immobiliari, normalmente sovrapposte, ha reso di crescente importanza la figura del ==« condominio » (art. 1117-bis c.c.), che si ha allorquando in un medesimo edificio coesistono più unità immobiliari di proprietà esclusiva di singoli condòmini== (ad es., l’appartamento al primo piano appartiene a Tizio, quello al secondo ai coniugi Caio e Sempronia, ecc.) ==e parti comuni strutturalmente e funzionalmente connesse al complesso delle prime==. 

Tali si presumono (v. Cass. 9 agosto 2018, n. 20693; Cass. 24 aprile 2018, n. 10073) ad es.: (i) ==tutte le parti dell’edificio necessarie all’uso comune== (ad es., il suolo su cui sorge l’edificio stesso, le fondazioni, i muri maestri, i tetti, le scale, i portoni d’ingresso, gli anditi, i portici, i cortili e le facciate); (ii) ==le aree destinate a parcheggio== (v. Cass. 21 febbraio 2018, n. 4255) ed i locali per i servizi in comune (ad es., la portineria, la lavanderia, gli stenditoi, ecc.); (iii) ==le opere, le installazioni ed i manufatti destinati all’uso ed al godimento comune== (ad es., gli ascensori, gli impianti idrici e fognari, i sistemi centralizzati di distribuzione e trasmissione per il gas, l’energia elettrica, il riscaldamento, il condizionamento dell’aria, la ricezione radiotelevisiva, ecc.) (art. 1117 c.c., che peraltro contiene un’elencazione non tassativa, ma solo esemplificativa delle parti comuni: v. Cass. 16 gennaio 2018, n. 884).

La disciplina del codice civile in materia di condominio è stata ampiamente modificata — ricorrendo alla tecnica della « novella » — con L. 11 dicembre 2012, n. 220.

Salvo che sia diversamente previsto nel titolo (v. Cass. 2 marzo 2017, n. 5336), le c.d. parti comuni si presume appartengano in comunione a tutti i proprietari esclusivi delle singole unità immobiliari site nel condominio (art. 1117 c.c.)—pro quota—in proporzione al valore di ciascuna di dette unità immobiliari rispetto al valore dell’intero edificio (art. 1118, comma 1, c.c.).

### Diritti e doveri del condomino
Il singolo condomino:
a) può far uso delle parti comuni (c.d. uso promiscuo), purché non compia attività che incidano negativamente ed in modo sostanziale sulla loro destinazione d’uso (art. 1117-quater c.c.), non impedisca agli altri condòmini di farne parimenti uso, non arrechi pregiudizio alla stabilità, alla sicurezza ed al decoro architettonico dell’edificio, non impedisca o limiti l’esercizio, da parte di un altro condomino, dei diritti dallo stesso vantati sulla porzione di sua proprietà esclusiva, secondo quanto stabilito per la comunione ordinaria dall’art. 1102, comma 1, c.c. (v. Cass. 21 febbraio 2019, n. 5132; Cass. 4 luglio 2018, n. 17460);
b) può, sempre nei limiti appena indicati, apportare alle parti comuni modificazioni funzionali ad un miglior godimento della propria unità immobiliare (ad es., aprire una porta nel muro condominiale per più comodamente accedere all’appartamento di proprietà individuale: v. Cass. 5 dicembre 2018, n. 31462);
c) deve contribuire, in misura proporzionale alla propria quota, alle spese necessarie per la conservazione ed il godimento delle parti comuni, per la prestazione dei servizi nell’interesse comune (ad es., portierato, riscaldamento, ecc.), nonché per le innovazioni deliberate dalla maggioranza (art. 1123, comma 1, c.c.; v. Cass. 24 febbraio 2017, n. 4844). Se si tratta di cose destinate a servire i condòmini in misura diversa, le spese sono ripartite in proporzione dell’uso che ciascuno può farne (art. 1123, comma 2, c.c.; v. Cass. 28 febbraio 2019, n. 6010). In applicazione di tale ultimo principio, qualora un edificio abbia più scale, cortili, lastrici solari, opere o impianti (ad es., ascensori) destinati a servire una parte soltanto dell’intero fabbricato, le spese relative alla loro manutenzione sono a carico del gruppo di condòmini che ne trae utilità (art. 1123, comma 3, c.c.; v. Cass. 2 marzo 2016, n. 4127). 
Il condomino può, peraltro, sottrarsi alle relative spese di gestione, rinunciando all’utilizzo dell’impianto centralizzato di riscaldamento o di condizionamento, sempre che dal suo distacco non derivino notevoli squilibri di funzionamento o aggravi di spesa per gli altri condòmini (v. Cass. 3 novembre 2016, n. 22285; Cass. 13 novembre 2014, n. 24209); in ogni caso, il condomino rinunciante al riscaldamento/condizionamento centralizzato resta pur sempre tenuto a concorrere al pagamento delle spese per la manutenzione straordinaria dell’impianto e per la sua conservazione e messa a norma (art. 1118, comma 4, c.c.). In ipotesi di ritardo nel
pagamento delle spese che si protragga per almeno sei mesi, al condòmino può essere sospesa la fruizione dei servizi comuni suscettibili di godimento separato (art. 63, comma 3, disp. att. c.c.); 
d) non può — ad es., al fine di sottrarsi all’obbligo di contribuire alle spese condominiali — rinunciare al suo diritto sulle parti comuni (art. 1118, comma 2, c.c.; v. le precisazioni di Cass. 18 settembre 2015, n. 18344);
e) non può disporre (ad es., alienandole) delle parti comuni nella loro totalità e — diversamente da quel che accade in tema di comunione ordinaria — neppure della propria quota su di esse (così, ad es., il singolo condomino non può cedere a terzi la propria quota di comproprietà sul cortile comune), se non congiuntamente alla porzione immobiliare di proprietà esclusiva (così come non può disporre della porzione immobiliare di sua proprietà esclusiva, se non unitamente alla quota di comproprietà sulle parti comuni: v. Cass. 29 gennaio 2015, n. 1680); né può costituire diritti reali sulle parti comuni, a tal fine occorrendo l’unanime consenso di tutti i condòmini (v. Cass. 13 aprile 2016, n. 7201);
f) non può, nell’unità immobiliare di proprietà esclusiva, eseguire opere che rechino danno alle parti comuni, ovvero determinino pregiudizio alla stabilità, alla sicurezza o al decoro architettonico dell’edificio (art. 1122, comma 1, c.c.; v. Cass. 27 ottobre 2011, n. 22428).


### Assemblea e amministratore di condominio
Organi del condominio sono: l’assemblea e — obbligatoriamente solo quando i condòmini sono più di otto (art. 1129, comma 1, c.c.)— l’amministratore.
L’assemblea, se lo ritiene opportuno, può nominare un revisore, che verifichi la contabilità del condominio, e/o un consiglio di condominio — composto da almeno tre condòmini negli edifici di almeno dodici unità immobiliari—con funzioni consultive e di controllo (art. 1130-bis c.c.).

All’« assemblea » hanno diritto di intervenire—anche a mezzo di rappresentante munito di delega scritta — tutti i condòmini (art. 67, comma 1, disp. att. c.c.).
Di competenza dell’assemblea sono: l’adozione del regolamento condominiale (art. 1138, comma 3, c.c.), la nomina dell’amministratore, l’approvazione del preventivo delle spese occorrenti durante l’anno e la relativa ripartizione tra i condòmini, l’approvazione del rendiconto annuale e l’impiego del residuo attivo di gestione, la decisione in ordine alle opere di manutenzione straordinaria ed alle innovazioni dirette al miglioramento o all’uso più comodo o al maggior rendimento delle parti comuni, sempre che non arrechino pregiudizio alla stabilità o alla sicurezza del fabbricato, non ne alterino il decoro architettonico e non rendano talune parti comuni inservibili all’uso ed al godimento anche di un solo condòmino (artt. 1120 e 1135, comma 1, c.c.; v. Cass. 29 agosto 2018, n. 21342), la modificazione della destinazione d’uso delle parti comuni, peraltro consentita solo per esigenze di interesse condominiale e sempre che non rechi pregiudizio alla stabilità o alla sicurezza del fabbricato e non ne alteri il decoro architettonico (art. 1117-ter, commi 1 e 5, c.c.), la decisione in ordine ad eventuali azioni giudiziarie, attive o passive (art. 1132, comma 1, c.c.), ecc.
**Quorum costitutivo** L’assemblea — convocata dall’amministratore con avviso contenente l’indicazione del luogo e dell’ora della riunione, nonché dell’ordine del giorno, e comunicato a tutti i condòmini almeno cinque giorni prima della data fissata per l’adunanza (art. 66 disp. att. c.c.;ma v. anche artt. 1117-ter, commi 2 e 3, e 1120, comma 3, c.c.; v. Cass. 25 marzo 2019, n. 8275) — è ==validamente costituita con l’intervento di tanti condòmini che rappresentino i due terzi del valore dell’intero edificio e la maggioranza dei partecipanti al condominio (c.d. « quorum
costitutivo »==) (art. 1136, comma 1, c.c.). Se—come accade sovente— non può deliberare per mancato raggiungimento del quorum costitutivo, l’assemblea può essere nuovamente convocata in un giorno successivo, ma non oltre dieci giorni, per deliberare sul medesimo ordine del giorno: in questo caso, ==l’assemblea (c.d. « di seconda convocazione ») è validamente costituita con l’intervento di tanti condòmini che rappresentino almeno un terzo del valore dell’intero edificio ed un terzo dei partecipanti al condominio== (art. 1136, comma 3, c.c.).
**Q. deliberativo** Le deliberazioni assembleari sono assunte, in prima convocazione, con un numero di voti che rappresenti la ==maggioranza degli intervenuti ed almeno la metà del valore dell’edificio; in seconda convocazione, con un numero di voti che rappresenti la maggioranza degli intervenuti ed almeno un terzo del valore dell’edificio== (art. 1136, commi 2 e 3, c.c.) (c.d. « quorum deliberativo »). Quorum deliberativi più elevati sono previsti per le materie indicate ai commi 4 e 5 dell’art. 1136 c.c. (ma v. anche artt. 1117-ter, comma 1, 1120, commi 1 e 2, 1122-bis, comma 3, e 1138, comma 3, c.c.; nonché art. 3, comma 5-bis, D.L. 28 aprile 2009, n. 39).

Nelle deliberazioni relative alle spese ed alle modalità di gestione dei servizi di riscaldamento e di condizionamento d’aria, il diritto di voto nell’assemblea di condominio compete, anziché al proprietario dell’appartamento concesso in locazione, al conduttore di esso (art. 10, comma 1, L. 27 luglio 1978, n. 392, «Disciplina delle Locazioni di immobili urbani »): è infatti su quest’ultimo che, salvo
patto contrario, sono destinati a gravare i relativi oneri (art. 9,  comma 1, L. n. 392/1978).
Per l’ipotesi in cui l’unità immobiliare di proprietà individuale sia gravata da usufrutto, la partecipazione all’assemblea è disciplinata dall’art. 67, commi 6 e 7, disp. att. c.c.

Delle deliberazioni assembleari si deve redigere processo verbale, da trascriversi nel relativo registro tenuto dall’amministratore (art. 1136, comma 7, c.c.): dal verbale — insegnava la giurisprudenza prima della recente riforma — debbono risultare i partecipanti all’assemblea (in proprio o per delega), i nomi dei condòmini assenzienti, dissenzienti ed astenuti, nonché le rispettive quote millesimali (v. § 171; v. Cass. 31 marzo 2015, n. 6552). La mancanza di dette indicazioni importa l’annullabilità delle deliberazioni assunte dall’assemblea (v. Cass., sez. un., 7 marzo 2005, n. 4806). Le deliberazioni assunte dall’assemblea sono vincolanti per tutti i partecipanti al condominio (art. 1137, comma 1, c.c.; v. Cass. 20 dicembre 2018, n. 33057).

#### Impugnazione deliberazioni
Peraltro i condòmini assenti all’assemblea ovvero dissenzienti od astenuti rispetto ad una determinata deliberazione possono impugnarla davanti all’autorità giudiziaria, se contraria alla legge o al regolamento condominiale: c.d. « deliberazione annullabile » (v. Cass. 26 febbraio 2019, n. 5611). Il ricorso deve essere proposto, a pena di decadenza, ==entro trenta giorni decorrenti, per i condòmini dissenzienti od astenuti, dalla data della deliberazione e, per i condòmini assenti, dalla data in cui è stato loro comunicato il verbale dell’assemblea== (art. 1137, comma 2, c.c.; v. Cass. 14 dicembre 2016, n. 25791). I condòmini dissenzienti o assenti perché non ritualmente convocati possono impugnare anche le deliberazioni assunte da un’assemblea relativamente alla quale risulti omessa, tardiva od incompleta la convocazione degli aventi diritto (art. 66, comma 3, disp. att. c.c.; v. Cass. 7 novembre 2016, n. 22573).
La giurisprudenza insegna che:
- dalle deliberazioni semplicemente « annullabili » — perché contrarie alla legge o al regolamento di condominio (art. 1137, comma 2, c.c.) o perché assunte da un’assemblea non regolarmente convocata (art. 66, comma 3, disp. att. c.c.) — 
- occorre tener distinte le **deliberazioni «nulle »:** tali debbono qualificarsi—pur in assenza di una specifica previsione codicistica al riguardo — le delibere ==prive degli elementi essenziali, le delibere con oggetto impossibile== (v. Cass. 23 gennaio 2018, n. 1629) ==o illecito== (contrario all’ordine pubblico, alla morale od al buon costume), le delibere con ==oggetto che non rientra nelle competenze assembleari== (ad es., le delibere che incidano sui diritti di godimento e/o di disposizione dei singoli sulle unità immobiliari di proprietà esclusiva di ciascuno: v. Cass. 12 gennaio 2016, n. 305), le delibere che ==incidano sui diritti individuali dei condòmini sulle cose o servizi comuni== (ad es., la delibera che assegni in via esclusiva ad un solo condomino l’uso del cortile condominiale: v. Cass. 26 settembre 2018, n. 23076) (cfr. Cass., sez. un., 7 marzo 2005, n. 4806; e, da ultimo, Cass. 3 ottobre 2013, n. 22634). ==L’azione di nullità può essere esperita da chiunque vi abbia interesse — e non solo dai condòmini assenti, astenuti o dissenzienti — e non è soggetta a termini di prescrizione o decadenza== (v. Cass. 24 luglio 2012, n. 12930).


### Amministratore
All’« amministratore » — che, nominato dall’assemblea (artt. 1129, comma 1, e 1135, comma 1 n. 1, c.c.), dura in carica un anno (art. 1129, comma 10, c.c.), ma può essere revocato in ogni tempo dall’assemblea stessa (art. 1129, comma 11, c.c.) — compete di eseguire le deliberazioni dell’assemblea, convocarla annualmente per l’approvazione del rendiconto condominiale, curare l’osservanza del regolamento, disciplinare l’uso delle cose comuni e la fruizione dei servizi nell’interesse comune, riscuotere i contributi ed erogare le spese occorrenti per la manutenzione ordinaria delle parti comuni dell’edificio e per l’esercizio dei servizi comuni, compiere gli atti
conservativi dei diritti inerenti alle parti comuni (v. Cass. 30 gennaio 2018, n. 2436), eseguire gli adempimenti fiscali, curare la tenuta del registro di anagrafe condominiale (contenente, in primis, le generalità dei singoli condòmini), del registro dei verbali delle assemblee, del registro di nomina e revoca dell’amministratore e del registro di contabilità (ove devono essere annotati in ordine cronologico, entro trenta
giorni da quello della loro effettuazione, i singoli movimenti in entrata ed in uscita), redigere il rendiconto condominiale annuale della gestione (art. 1130, comma 1, c.c.), accendere uno specifico conto corrente, postale o bancario, intestato al condominio, sul quale far transitare tutte le somme ricevute a qualunque titolo dai condòmini o da terzi, così come quelle a qualsiasi titolo erogate per conto del condominio (art. 1129, comma 7, c.c.) e—salvo espressa dispensa da parte dell’assemblea — agire, entro sei mesi dalla chiusura dell’esercizio nel quale il credito è divenuto esigibile, per la riscossione forzosa delle somme dovute al condominio (art. 1129, comma 9, c.c.).

L’incarico di amministratore del condominio può essere conferito non solo ad una persona fisica, ma anche ad una società lucrativa (v. §§ 509 ss.), non importa se di persone o di capitali (art. 71-bis, comma 3, disp. att. c.c.).
I provvedimenti presi dall’amministratore nell’ambito dei suoi poteri sono obbligatori per i condòmini (v. Cass. 16 novembre 2017, n. 27235). Contro detti provvedimenti è peraltro ammesso ricorso all’assemblea (art. 1133 c.c.).
L’amministratore, nei limiti delle proprie attribuzioni, ha la rappresentanza del condominio; e può agire e resistere in giudizio — sia contro i condòmini, sia contro i terzi — talora autonomamente (art. 1131, comma 1, c.c.; v. Cass. 26 settembre 2018, n. 22911), talora previa autorizzazione assembleare (v. Cass. 12 marzo 2018, n. 5900).

==Per l’adempimento delle obbligazioni assunte dall’amministratore nell’interesse del condominio, i creditori (ad es., l’appaltatore cui sia stato affidato il rifacimento delle grondaie, il fornitore del gasolio per il riscaldamento, ecc.) possono agire nei confronti sia del condominio che dei singoli condòmini== (che quindi rispondono in via solidale); con la precisazione che i creditori non possono però agire nei confronti dei condòmini in regola con i pagamenti dovuti al condominio, se non dopo l’escussione degli altri condòmini: c.d. « beneficium excussionis » (art. 63, comma 2, disp. att. c.c.).

### Soggettività del condominio
Come anticipato (v. § 41), le sezioni unite della Suprema Corte (v. Cass., sez. un., 18 settembre 2014, n. 19663) hanno, di recente, osservato che la riforma della disciplina legislativa del condominio—e, in particolare, la previsione di cui all’art. 1129, comma 12 n. 4, c.c., che impone all’amministratore di tenere distinta la gestione del patrimonio del condominio da quella del patrimonio suo personale e del patrimonio
di altri condomìni; la previsione di cui all’art. 1135, comma 1. n. 4, c.c., che impone la costituzione obbligatoria di un fondo speciale da destinare ai lavori di manutenzione straordinaria ed alle innovazioni che l’assemblea abbia a deliberare; e, soprattutto, la previsione di cui all’art. 2659,comma1 n. 1, c.c., secondo cui, per le trascrizioni «a favore» o « contro » i condomìni, è necessaria l’indicazione dell’eventuale denominazione, dell’ubicazione e del codice fiscale del condominio — sembra deporre a favore « della progressiva configurabilità in capo al condominio di una sia pure attenuata personalità giuridica, e comunque sicuramente, in atto, di una soggettività giuridica autonoma » (v. però, da ultimo, Cass. 28 febbraio 2018, n. 4573)

### Regolamento condominiale
L’assemblea—obbligatoriamente nell’ipotesi in cui i condòmini siano più di dieci (art. 1138, comma 1, c.c.) — approva, con le maggioranze richieste per le deliberazioni in prima convocazione (comb. disp. artt. 1138, comma 3, e 1136, comma 2, c.c.), un regolamento che contenga le norme circa l’uso delle cose comuni, la ripartizione delle spese, la tutela del decoro dell’edificio, l’amministrazione del condominio (art. 1138 c.c.).
Per le infrazioni al regolamento può essere dal medesimo previsto, a titolo di sanzione, il pagamento di una somma fino ad E 200,00 e, in caso di recidiva, fino ad E 800,00: somme destinate alle spese ordinarie di gestione condominiale (art. 70 disp. att. c.c.; v. Cass. 16 gennaio 2014, n. 820).

Se non prevista nel titolo, al regolamento deve essere allegata la c.d. «tabella millesimale» (art. 68 disp. att. c.c.), la quale — ai fini della ripartizione delle spese e del computo dei quorum costitutivi e deliberativi assembleari — indica, espresso in frazione millesimale, il rapporto proporzionale fra il valore della singola unità immobiliare di proprietà esclusiva e quello dell’intero edificio (v. Cass. 10 maggio
2018, n. 11290).
Per la modifica delle tabelle millesimali è sufficiente la maggioranza prevista dall’art. 1136, comma 2, c.c.:(i) quando risulta che i valori proporzionali delle singole unità immobiliari espressi nelle tabelle sono conseguenza di un errore; ovvero (ii) quando, per le mutate condizioni di una parte dell’edificio (in conseguenza di sopraelevazione, incremento di superfici, incremento o diminuzione delle unità immobiliari), risulti alterato per più di un quinto il valore proporzionale dell’unità immobiliare anche di uno solo dei condómini. Negli altri casi è invece richiesto il consenso unanime di tutti i condómini (art. 69 disp. att. c.c.; v. Cass. 25 ottobre 2018, n. 27159).

Posto che la loro competenza è circoscritta all’uso delle c.d. parti comuni ed ai rapporti condominiali, né l’assemblea né il regolamento approvato dall’assemblea (c.d. « regolamento assembleare ») possono imporre limitazioni ai diritti dei singoli condòmini sulle unità immobiliari di rispettiva proprietà esclusiva (ad es., non possono vietare determinati usi delle singole porzioni immobiliari) (art. 1138,
comma 4, c.c.), ma solo — eventualmente — obblighi intesi a garantire il reciproco rispetto delle comuni esigenze (ad es., possono prevedere l’obbligo di non far rumore in determinate ore della giornata; il divieto di installare tende sui balconi di proprietà individuale che alterino il decoro della facciata: v. Cass. 18 maggio 2016,
n. 10272; ecc.).
Naturalmente, nulla impedisce che i condòmini concordino — all’unanimità — limitazioni a carico delle rispettive proprietà esclusive, venendo così a costituire servitù reciproche, rispettivamente a favore ed a carico delle singole unità immobiliari di proprietà di ciascuno (v. § 154; v. Cass. 2 marzo 2017, n. 5336), ovvero determinino le rispettive quote nel condominio in modo difforme da quanto previsto dall’art. 1118 c.c. (v. Cass. 25 gennaio 2018, n. 1848), ovvero impongano ai condòmini limitazioni od obblighi ulteriori rispetto a quelli previsti dalla disciplina legale (v. Cass. 29 gennaio 2018, n. 2114), ovvero ancora attribuiscano ad alcuni condòmini diritti maggiori o minori rispetto a quelli che spetterebbero loro ex lege (v. Cass. 24 febbraio 2017, n. 4844), ecc. (v. anche Cass. 21 luglio 2017, n. 4432): in tal caso, l’accordo avrà natura contrattuale — e, ove formalizzato in un regolamento approvato da tutti, quest’ultimo si dirà « contrattuale » — e dovrà essere redatto per iscritto (art. 1350, n. 4, c.c.).
Equiparato al « regolamento contrattuale » è quello predisposto dall’originario unico proprietario dell’edificio e da quest’ultimo fatto accettare dagli acquirenti in sede della compravendita delle singole unità immobiliari (v. Cass. 2 marzo 2017, n. 5336).
In ogni caso, le clausole dei regolamenti approvati all’unanimità e dei regolamenti apprestati dall’unico originario proprietario hanno natura contrattuale solo nella parte in cui limitino i diritti dei condòmini sulle proprietà esclusive o comuni, ovvero siano attributive ad alcuni condòmini di diritti maggiori o minori rispetto a quelli che spetterebbero loro ex lege. Da ciò consegue che — mentre tali ultime previsioni possono essere modificate solo con il consenso unanime di tutti i condòmini — quelle che, pur approvate con il consenso totalitario dei partecipanti, si limitino a disciplinare l’uso dei beni comuni, possono essere invece modificate con la maggioranza prescritta dall’art. 1136, comma 2, c.c. (v. Cass., sez. un., 30 
dicembre 1999, n. 943; e, da ultimo, Cass. 4 giugno 2010, n. 13632).

Né il regolamento contrattuale, né — tantomeno — quello assembleare possono vietare di tenere animali domestici all’interno delle unità immobiliari di proprietà esclusiva (art. 1138, comma 5, c.c.).
In ogni caso, per la formazione del regolamento di condominio (non importa se assembleare o contrattuale), così come per la sua modifica è richiesta — ad substantiam — la forma scritta (v. Cass., sez. un., 30 dicembre 1999, n. 943; e, da ultimo, Cass. 7 giugno 2011, n. 12291).