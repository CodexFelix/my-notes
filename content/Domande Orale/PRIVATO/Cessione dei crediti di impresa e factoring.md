Il « factoring » è una figura contrattuale (di matrice anglosassone, ma oggi largamente diffusa anche nel nostro Paese), in forza della quale ==un imprenditore specializzato (c.d. factor)== — a fronte del pagamento di una commissione variabile a seconda dell’entità degli obblighi assunti — ==si impegna a fornire all’impresa cliente una vasta gamma di servizi (ad es., la contabilizzazione, l’amministrazione, il sollecito, l’incasso, il recupero, ecc.) relativi alla gestione dei crediti== da tale ultima impresa vantati nei confronti della propria clientela e derivanti dalla sua attività imprenditoriale.

==Peraltro, il factor rende all’impresa cliente — normalmente== — anche l’ulteriore prestazione consistente nell’effettuare, a suo favore, un’==anticipazione finanziaria, rispetto alla scadenza dei crediti ceduti==, pari ad una parte del loro valore nominale (c.d. **funzione di finanziamento**); e — sebbene più raramente — quella di accollarsi il rischio dell’insolvenza di uno o più dei debitori dell’impresa stessa (c.d. funzione assicurativa).

==Per realizzare siffatta complessa operazione, la prassi contrattuale fa, di regola, perno sull’istituto della cessione del credito== (v. Cass. 2 dicembre 2016, n. 24657). L’impresa cliente cede al factor, in massa, i crediti dalla stessa vantati e/o che la stessa vanterà in futuro nei confronti di uno o più o tutti i propri clienti.
Se, poi, l’impresa cliente richiede di essere altresì sollevata dal rischio dell’eventuale insolvenza di uno o più dei debitori ceduti, sarà sufficiente che la cessione a favore del factor venga effettuata pro soluto: in tal caso infatti, quand’anche il credito ceduto dovesse risultare irrecuperabile, il factor non potrà pretendere dall’impresa
cliente la restituzione degli anticipi alla stessa già versati. Diversamente, la cessione avverrà « pro solvendo », con la conseguenza che l’impresa cliente dovrà restituire al factor le anticipazioni relative ai crediti che non si siano potuti incassare.


### Regole specifiche del factoring
Al fine di eliminare taluni ostacoli che la regolamentazione codicistica della cessione del credito indubbiamente frapponeva alla realizzazione, sul piano giuridico, dell’operazione di factoring, la L. 21 febbraio 1991, n. 52, ha apportato talune deroghe alla disciplina generale dettata dagli artt. 1260 ss. c.c.; ma solo con riferimento all’ipotesi in cui:
a) il cedente sia un imprenditore;
b) i crediti ceduti siano pecuniari e sorgano da contratti stipulati dal cedente nell’esercizio dell’impresa;
c) il cessionario sia una banca o un intermediario finanziario, il cui oggetto sociale preveda l’esercizio dell’attività di acquisto di crediti d’impresa ovvero sia un soggetto, costituito in forma di società di capitali, che svolga attività di acquisto di crediti da soggetti del proprio gruppo che non siano intermediari finanziari oppure di crediti vantati da terzi nei confronti di soggetti del gruppo di appartenenza


In particolare, la L. n. 52/1991 ha statuito:
- che i **crediti futuri** possono essere oggetto di cessione anche prima che siano stipulati i contratti dai quali sorgeranno, purché questi ultimi vengano perfezionati nei ventiquattro mesi successivi
- che i crediti — sia esistenti che futuri — **possono essere ceduti « in massa »,** dovendo ritenersi sufficiente, perché l’oggetto della cessione possa dirsi « determinato », che sia indicato il nominativo del debitore ceduto
- che — in deroga al disposto dell’art. 1267 c.c. — il cedente, salvo patto contrario, garantisce la solvenza del debitore ceduto (**pro solvendo**) (art. 4 L. n. 52/1991);
- che la cessione è ==opponibile ai terzi non solo—come previsto  dall’art. 1265 c.c.—quando sia stata notificata od accettata con atto di data certa, ma altresì allorquando il factor abbia pagato all’impresa cedente, in tutto o in parte, il corrispettivo della cessione== con atto avente data certa