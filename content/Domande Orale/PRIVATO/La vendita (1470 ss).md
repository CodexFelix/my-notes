Contratto che ha per oggetto il **trasferimento della proprietà di un cosa o il trasferimento di un altro diritto** (che potrebbe essere un diritto reale, ma anche, p. es., un diritto di credito, art. 1260 c.c., o una partecipazione sociale) **verso il corrispettivo di un prezzo (art. 1470 c.c.),** che è elemento essenziale della vendita e consiste in un corrispettivo in denaro.

*Il fatto che il corrispettivo dello scambio sia costituito da denaro distingue la vendita dalla permuta (art. 1552 c.c., cfr. § 379) (sulla distinzione v. Cass. 11 marzo 2014, n. 5605).*

Il prezzo deve essere determinato o determinabile, altrimenti il contratto è nullo. Il codice, peraltro, prevede appositi criteri legali di determinazione del prezzo, in difetto di apposita previsione delle parti (artt. 1473-1474; v. § 373).

==La vendita è un contratto consensuale: per il suo perfezionamento non occorre la consegna della cosa, che costituisce invece una delle obbligazioni del venditore== (v. § 370). 
La vendita può avere per oggetto anche realtà complesse, come un’eredità o una quota di eredità (artt. 1542 ss.; v. § 633), ovvero un’azienda (artt. 2557 e 2558; v. § 485).


### Vendita ad effetti reali e obbligatoria
La vendita ha effetti reali, ossia produce, in virtù del consenso, il trasferimento della proprietà della cosa (art. 1376 c.c.) o, in genere, del diritto compravenduto della vendita, quando il contratto si riferisca ad una cosa determinata, già esistente e appartenente al venditore

Nelle ipotesi in cui l’effetto reale non può immediatamente realizzarsi (ad es. perché la cosa non è determinata o non è di proprietà del venditore) il contratto ha efficacia obbligatoria: la proprietà non passa immediatamente, ma sorge dal contratto, a carico del venditore, l’obbligo di procurarne l’acquisto al compratore, compiendo le attività a ciò funzionali. 
Le figure più importanti di vendita obbligatoria sono:
- la vendita di **cose generiche** (benzina, stoffa, grano: merce identificata per genere e quantità, ma non ancora specificata), in cui è necessaria l’**individuazione** degli specifici pezzi o masse o unità che si intendono consegnare e trasferire (art. 1378 c.c.);
-  la **vendita alternativa**, in cui il trasferimento non si verifica se non quando sia stata effettuata la **scelta** tra le due o più cose dedotte in obbligazione (art. 1285 c.c.);
-  la **vendita di cosa futura**, in cui occorre sempre, ai fini del trasferimento della proprietà, che la cosa sia **venuta ad esistenza** (art. 1472 c.c.). Da rammentare le specifiche norme, esaminate nel § 300, relative ai contratti, preliminari o definitivi, di vendita aventi ad oggetto immobili da costruire (D.Lgs. 20 giugno 2005, n. 122);
-  infine la **vendita di cosa altrui**: questa non è né nulla né annullabile. Naturalmente, non è possibile l’immediato trasferimento della proprietà, sicché il contratto produce a carico del venditore l’obbligo di acquistare la proprietà da colui che ne è titolare, per trasmetterla al compratore. Costui — è importante precisare —**diventa proprietario nel momento stesso in cui il venditore acquista la proprietà della cosa dal terzo titolare** (art. 1478, comma 2, c.c.): in tal caso l’effetto acquisitivo in capo all’acquirente di cosa altrui si produce **automaticamente**, senza bisogno di un’ulteriore dichiarazione di volontà (a differenza di quanto avviene per effetto del contratto preliminare: v. § 298).
	- La giurisprudenza ammette che il venditore di cosa altrui possa adempiere il proprio obbligo anche inducendo il proprietario a trasferire direttamente la proprietà al compratore. Qualora il venditore non riesca a procurare al compratore l’acquisto della proprietà, risponde del proprio inadempimento.
	- Occorre peraltro distinguere il caso in cui il compratore sapesse che la cosa venduta non apparteneva al compratore (ed abbia inteso stipulare un contratto in forza del quale il venditore assumeva l’obbligo di procurare l’acquisto della proprietà), da quello in cui il ==compratore ignorava l’altruità della cosa==. In quest’ultima ipotesi, il compratore ==che venga ex post a conoscenza dell’altruità della res può chiedere la risoluzione del contratto, se nel frattempo il venditore non gli ha fatto acquistare la proprietà (art. 1479, comma 1, c.c.),== oltre al risarcimento del danno, alle restituzioni e ai rimborsi, secondo le regole che verranno illustrate trattando della garanzia per evizione (v. § 371).

### Forma e pubblicità della vendita
È appena il caso di ricordare che la ==vendita di beni immobili deve farsi per atto scritto (art. 1350, n. 1, c.c.) ed è soggetta a trascrizione (art. 2643, n. 1, c.c.).== A questa pubblicità soggiace anche la vendita di mobili registrati (automobili, navi, aeromobili, artt. 2683 e 2684, n. 1, c.c.). 
Si rammenterà che la forma scritta è richiesta anche per la promessa di vendita immobiliare (art. 1351 c.c.), che ora, se stipulata per atto pubblico o per scrittura privata autenticata, è suscettibile di trascrizione (art. 2645-bis; v. § 299).

L’acquirente è spesso esposto al ==rischio che tra la data del perfezionamento della compravendita e quella della sua trascrizione venga iscritto o trascritto a carico del venditore un gravame idoneo a pregiudicare il suo acquisto==. Al fine di proteggere l’acquirente rispetto a tale rischio, l’art. 1, comma 144, della L. 4 agosto 2017, n.
124 ha previsto che, ove richiesto da almeno una delle parti del contratto, il ==notaio incaricato della stipula sia tenuto al deposito del prezzo su apposito conto vincolato==. Il notaio provvederà a svincolare la somma a favore dell’avente diritto solo una volta eseguite la registrazione e la trascrizione dell’atto e verificata l’assenza di gravami e formalità pregiudizievoli. Il conto corrente su cui il notaio tratterrà la somma versata costituisce patrimonio separato: è escluso dalla sua successione, è sottratto al suo regime patrimoniale coniugale ed è impignorabile dai suoi creditori.


### Obbligazioni del venditore
Le obbligazioni principali del venditore sono, per l’art. 1476 c.c.:
1) ==fare acquistare al compratore la proprietà della cosa o la titolarità del diritto ==oggetto dello scambio, ==se l’acquisto non è effetto automatico del contratto==. Se la vendita è ad effetti reali, la proprietà o il diritto — come abbiamo visto — si trasferiscono automaticamente al momento della conclusione del contratto (art. 1376 c.c.) e dunque non sussiste un corrispondente obbligo in capo al venditore;
2) consegnare la cosa al compratore. Questa obbligazione riguarda — è appena il caso di avvertirlo — un aspetto diverso dal trasferimento della proprietà. Se, come si verifica nella vendita ad effetti reali, il trasferimento della proprietà avviene al momento della conclusione del contratto, la consegna della cosa costituisce l’atto che pone il compratore nella condizione di disporre materialmente della cosa ormai diventata sua. La cosa deve essere consegnata nello stato in cui si trovava al momento della vendita, insieme agli accessori pertinenze e frutti (art. 1477 c.c.). La consegna deve avvenire nel tempo e nel luogo fissati dal contratto. In mancanza di pattuizione di un termine, essa deve essere fatta appena è avvenuto il trasferimento del diritto. Per quanto riguarda il luogo della consegna si ricorderà che, in base all’art. 1182, comma 2, c.c., l’obbligazione di consegnare una cosa certa e determinata, in difetto di apposita pattuizione, deve essere adempiuta nel luogo in cui la cosa si trovava quando l’obbligazione è sorta, se entrambe le parti ne erano a conoscenza (art. 1510, comma 1, c.c.). Altrimenti la consegna deve avvenire nel luogo in cui il venditore aveva il domicilio o la sede dell’impresa. Per le vendite da piazza a piazza il venditore si libera dall’obbligo della consegna rimettendo la cosa al vettore o allo spedizioniere (art. 1510 c.c.);
3) garantire il compratore dall’evizione e dai vizi della cosa (§§ 371 e 372).


**Garanzia per evizione**
La funzione fondamentale della vendita consiste nel fare acquistare al compratore la titolarità del diritto trasferito e la libera disponibilità del bene venduto. La legge attribuisce perciò al compratore una particolare tutela per il caso in cui venga privato del godimento del bene acquistato o ne subisca una limitazione, per effetto di diritti che terzi facciano valere sulla res. 
Al riguardo vanno distinte varie ipotesi.
- Evizione totale: L’espressione « evizione » deriva dal latino « evincere » (evincere est aliquid vincendo auferre) ed allude alla situazione del compratore che sia rimasto soccombente nel giudizio instaurato contro di lui da un terzo che abbia rivendicato la proprietà del bene. Costituiscono evizione per il compratore pure l’espropriazione forzata del bene o la sua espropriazione per causa di pubblica utilità, ovvero un ordine di distruzione della cosa, ecc.
	- **Litis denuntiatio**: Il ==compratore convenuto in giudizio da un terzo che vanti dei diritti sul bene== ==ha l’onere di chiamare in causa il venditore== (c.d. « denuncia della lite »), in quanto quest’ultimo potrebbe essere in grado di fornire le prove necessarie per dimostrare che l’azione intentata dal terzo è infondata. ==Il compratore che non chiami in giudizio il venditore **perde la garanzia**, se rimane soccombente di fronte al terzo, qualora il venditore dimostri che, ove fosse stato chiamato in giudizio, avrebbe potuto addurre ragioni sufficienti per far respingere la domanda proposta contro il compratore dal terzo== (art. 1485, comma 1, c.c.). Del pari il compratore ==perde il diritto alla garanzia se riconosce spontaneamente il diritto affermato dal terzo== [riconoscimento del diritto del terzo], a meno che sia in grado di provare che « non esistevano ragioni sufficienti per impedire l’evizione » (art. 1485, comma 2, c.c.), nel qual caso, ovviamente, ogni resistenza sarebbe stata inutile e dispendiosa.
	- Il compratore che abbia ragione di temere che la cosa possa essere rivendicata da terzi (per esempio perché, ancorché non sia stato incardinato un processo, gli sono pervenute intimazioni o diffide ecc.) ==può sospendere il pagamento del prezzo, a meno che il pericolo gli fosse già noto al momento della vendita== (art. 1481 c.c.).
	- **Diritti del compratore evitto**: Se il compratore — che ignorava l’altruità della cosa al momento della conclusione del contratto — subisce l’evizione ha diritto di pretendere dal venditore ==il risarcimento del danno, la restituzione del prezzo, anche se la cosa è diminuita di valore o deteriorata== (se la diminuzione di valore o il deterioramento derivano da un fatto del compratore, dall’ammontare spettante a quest’ultimo si deve detrarre l’utile che abbia ricavato), e il ==rimborso delle spese fatte per il contratto== (es.: imposte, compenso corrisposto al mediatore), delle spese necessarie o utili fatte per la cosa e, se il venditore era in mala fede, anche di quelle voluttuarie (combinato disposto degli artt. 1483 e 1479 c.c.).
	- Come già abbiamo accennato (§ 103), la garanzia per evizione costituisce un **effetto naturale del negozio**: essa opera senza necessità di una specifica pattuizione. Siccome, peraltro, la garanzia è predisposta nell’interesse del compratore, questi può rinunziarvi o contentarsi di una garanzia minore, così come può pattuire che ne derivino effetti più gravi; ==in ogni caso il venditore risponde se l’evizione dipenda da un fatto suo proprio, ed è nullo ogni patto contrario== (art. 1487 c.c.). Il patto di esclusione della garanzia comporta di regola che il compratore evitto possa domandare soltanto la restituzione del prezzo e il rimborso delle spese, ma non il risarcimento del danno (art 1488, comma 1, c.c.); l’esclusione della garanzia può anche essere più radicale, quando la vendita sia convenuta dalle parti « a rischio e pericolo del compratore » (art. 1488, comma 2, c.c.): in tal caso quest’ultimo in caso di evizione non ha diritto nemmeno alla restituzione del prezzo pagato e al rimborso delle spese.
- B) **Evizione parziale**. Se l’evizione è soltanto parziale (art. 1484 c.c.), il compratore ha diritto alla ==risoluzione del contratto qualora debba ritenersi che non avrebbe acquistato la cosa senza la parte per la quale ha subito l’evizione== (art. 1480 c.c.); altrimenti può ottenere solo una riduzione del prezzo, salva in ogni caso l’azione per il risarcimento dei danni qualora ignorasse l’altruità parziale della cosa.
- C) **Cosa gravata da oneri o da diritti di godimento di terzi**. Se la cosa venduta è gravata da oneri o da diritti reali o personali non apparenti che ne diminuiscono il libero godimento, il compratore può domandare la ==risoluzione del contratto, qualora debba ritenersi che non avrebbe acquistato la cosa se ne fosse stato a conoscenza, oppure una riduzione del prezzo, oltre al diritto al risarcimento dei danni (art. 1489 c.c.).==

### Garanzia per vizi
Vizi di una cosa sono le imperfezioni o alterazioni del bene, dovute alla sua produzione o alla sua conservazione. Se il bene venduto presenta vizi non irrilevanti al compratore spetta ex lege una speciale tutela, denominata « garanzia per i vizi » (art. 1490 c.c.). Il compratore non ha diritto di protestare per qualsiasi difetto,
perfino minimo, della cosa acquistata. Il ==venditore è tenuto alla garanzia quando i vizi siano tali o da rendere il bene inidoneo all’uso a cui è destinato o, quanto meno, da diminuirne in modo apprezzabile il valore==.

**Vizi riconosciuti o riconoscibili:** La ==garanzia non è dovuta== se, al momento del contratto, il compratore, trattandosi di vendita di cosa specifica, ==conosceva i vizi== della cosa ovvero se — in caso di res « contrattata a vista » ==— si trattava di vizi « facilmente riconoscibili== » (art. 1491 c.c.), per tali intendendosi i vizi riconoscibili ictu oculi e senza particolare sforzo di diligenza (v. Cass. 12 febbraio 2018, n. 3348). Quest’ultima limitazione cade nell’ipotesi in cui il venditore abbia dichiarato che la cosa è esente da vizi.

**Onere di denuncia dei vizi e decadenza**: Il compratore, se intende far valere la garanzia, ha l’onere di denunciare l’esistenza dei vizi ==entro otto giorni, che decorrono dalla consegna se si tratta di vizi apparenti (art. 1511 c.c.) o dalla scoperta se si tratta di vizi occulti ==(art. 1495, comma 1, c.c.). Il vizio si dice « apparente » quando è percepibile con un esame diretto della cosa condotto con criteri di normale diligenza Il termine in questione è un termine di decadenza.
La ==denuncia non è però necessaria se il venditore ha riconosciuto l’esistenza del vizio o l’ha occultato== (art. 1495, comma 2, c.c.). Inoltre l’impegno assunto dal venditore di riparare il bene implica il riconoscimento del vizio da cui esso è affetto e impedisce la decadenza comminata dall’art. 1495 c.c. (Cass., sez. un., 13 novembre 2012, n. 19702).

**Azioni redhibitoria e quanti minoris**: Ove ricorrano i requisiti indicati, il compratore ha diritto di chiedere, a sua scelta (art. 1492 c.c.), o la risoluzione del contratto, restituendo il bene e facendosi restituire il prezzo pagato o liberandosi dall’obbligo di pagarlo (actio redhibitoria, dal latino redhibere, restituire), ovvero la riduzione del prezzo (actio quanti minoris o aestimatoria), salvo in ogni caso il diritto al risarcimento del danno, a meno che il venditore provi di avere ignorato senza colpa i vizi della cosa (art. 1494 c.c.).
- In tema di **onere della prova del vizio o del difetto** della cosa compravenduta, la Suprema Corte aveva originariamente affermato che è sufficiente che il compratore denunci la presenza di vizi o difetti, mentre è a carico del venditore, quale debitore di un’obbligazione di risultato e in forza del principio della riferibilità o vicinanza della prova, l’onere di dimostrare, anche attraverso presunzioni, di aver consegnato una cosa conforme alle caratteristiche attese dall’acquirente (v. Cass. 2 settembre 2013, n. 20110). Il principio applicato dalla Corte costituisce la trasposizione, nell’ambito del contratto di compravendita, dei principi espressi in tema di onere della prova nell’ambito dell’inadempimento contrattuale (v. § 230). Più di recente, superando il principio precedentemente espresso, le sezioni unite della Corte di cassazione hanno invece affermato che in materia di garanzia per i vizi della cosa venduta di cui all’art. 1490 c.c., ==il compratore che esercita le azioni di risoluzione del contratto o di riduzione del prezzo di cui all’art. 1492 c.c. è gravato dell’onere di offrire la prova dell’esistenza dei vizi lamentati, trattandosi di **elemento costitutivo della pretesa** fatta valere (Cass., sez. un., 5 maggio 2019, n. 11748).==
- La **scelta tra le due azioni** è rimessa al compratore, salvo il caso in cui gli usi escludano, per determinati vizi, la risoluzione della vendita. ==La scelta del compratore diviene irrevocabile quando è fatta con la domanda giudiziale== (art. 1492, comma 2, c.c.). La giurisprudenza ha precisato che, qualora il venditore si impegni ad eliminare i vizi della cosa, tale impegno non comporta novazione oggettiva (v. § 226) delle obbligazioni derivanti dal contratto; pertanto, qualora il venditore non proceda all’eliminazione del vizio, il compratore può esperire le ordinarie azioni di garanzia (Cass., sez. un., 21 giugno 2005, n. 13294).
	- La risoluzione della vendita implica la restituzione della cosa. La legge precisa che, se la cosa consegnata è perita in conseguenza dei vizi (es.: bestiame affetto da malattia), il compratore ha comunque diritto alla risoluzione del contratto; ==se invece la cosa è perita per caso fortuito, per colpa del compratore, o è stata da lui alienata o trasformata, è esperibile soltanto l’azione di riduzione del prezzo==.
- **Prescrizione annuale azione** L’azione del compratore è soggetta ad un termine di prescrizione di un anno, che decorre dal momento della consegna (art. 1495, comma 2, c.c.).
- **Imprescrittibilità dell'eccezione** Però, con regola identica a quella già esaminata in tema di azione di annullamento (art. 1442 c.c.), la legge prevede l’imprescrittibilità dell’eccezione, sicché il compratore convenuto in giudizio per l’esecuzione del contratto può sempre opporre il vizio della cosa, ==purché, però, abbia denunciato il vizio entro il termine di decadenza.==
- **Mancanza di qualità promesse** Qualora la cosa venduta non abbia le qualità « promesse », ossia specificamente garantite dal venditore al momento della conclusione del contratto, ovvero quelle « essenziali » per l’uso cui il bene è destinato (art. 1497 c.c.), il compratore ==ha diritto di ottenere la risoluzione del contratto secondo le regole generali (artt. 1453 ss. c.c.). ==Tuttavia, anche in queste ipotesi, si applicano le speciali decadenze e prescrizioni stabilite in materia di garanzia per i vizi: l’acquirente ha l’onere di denunciare la scoperta del difetto di qualità nello stesso termine previsto per l’azione redibitoria (otto giorni) e  l’azione che gli compete è soggetta alla prescrizione di un anno a partire dalla consegna della cosa.
- **Modificazioni convenzionali della garanzia** La garanzia dovuta per legge può essere variamente accresciuta e disciplinata in via convenzionale, vale a dire mediante specifici patti inseriti nel contratto (come suole accadere, ad es., sia in caso di vendite immobiliari, sia in caso di cessione di partecipazioni sociali), oppure ==può essere diminuita o esclusa: in quest’ultimo caso, però, il patto non è valido se il venditore ha in mala fede taciuto i vizi della  cosa== (art. 1490, comma 2, c.c.) dei quali fosse a conoscenza (Cass. 11 maggio 2016, n. 9651).
	- Un patto particolare, che la legge contempla nell’ambito della vendita mobiliare, è la garanzia di buon funzionamento (art. 1512 c.c.), che si ha quando il venditore abbia garantito per un certo tempo (la determinazione di tempo è ritenuta elemento essenziale del patto) il funzionamento della cosa venduta. In tal caso il compratore deve denunciare il difetto di funzionamento entro trenta giorni dalla scoperta, a pena di decadenza, e la relativa azione si prescrive in sei mesi dalla scoperta. La garanzia di funzionamento opera diversamente dalle generali azioni discendenti dalla garanzia per i vizi, in quanto il giudice può assegnare al venditore un termine per sostituire o riparare la cosa, salvo il risarcimento dei danni subiti dal compratore.
- **Aliud pro alio** Dalla garanzia per i vizi occulti o per difetto delle qualità promesse o essenziali va tenuta distinta la tutela che spetta all’acquirente in un ==caso molto più grave==: quello della c.d. consegna di aliud pro alio, ossia della consegna di un bene radicalmente diverso — per le sue caratteristiche socio-economiche — da quello che era stato previsto come oggetto del contratto (Cass. 5 aprile 2016, n. 6596). Per esempio, consegnare vino malamente conservato, e quindi di minore qualità e pregio, costituisce un caso di consegna di cosa viziata o priva di qualità promesse; consegnare aceto invece di vino significa fornire un bene diverso da quello pattuito. La giurisprudenza fa frequente ricorso a questa qualificazione nel caso di vendita di un ==immobile destinato ad abitazione, che si scopra essere privo delle caratteristiche necessarie per ottenere il certificato di abitabilità==: in tal caso si ritiene che non si tratti di un semplice caso di consegna di cosa viziata, ma di un bene economicamente diverso da quello che costituiva oggetto della vendita. ==In tal caso il compratore ha diritto di esperire la normale azione di risoluzione del contratto (art. 1453 c.c.), che, non applicandosi la norma speciale di cui all’art. 1497 c.c., non è soggetta né a decadenza per mancata tempestiva denuncia, né al breve termine di prescrizione annuale.==

### Obbligazioni del compratore
- L’obbligazione principale del compratore consiste nel pagare il prezzo pattuito (art. 1498 c.c.), entro il termine e nel luogo stabiliti dal contratto, ovvero, in mancanza, al momento e nel luogo della consegna. Se è pattuito che il prezzo non si paghi all’atto della consegna, il pagamento deve avvenire al domicilio del venditore (artt. 1498, ult. comma, e 1182 c.c.).  
- La legge prevede apposite regole integrative per il caso in cui le parti non abbiano determinato il prezzo o fissato i criteri per la sua determinazione. Se il contratto ha per oggetto cose che il venditore vende abitualmente, anche se le parti non hanno espressamente determinato il prezzo, né hanno convenuto il modo di determinarlo, « si presume che le parti abbiano voluto riferirsi al prezzo normalmente praticato dal venditore » (art. 1474, comma 1). Parimenti, se si tratta di cose aventi un prezzo di borsa, o per le quali esistono listini o mercuriali, si presume che le parti abbiano voluto riferirsi a quanto risulta da tali parametri di riferimento. Se le parti hanno inteso riferirsi al « giusto prezzo » (sul punto Cass. 23 maggio 2014, n. 11529), si applicano i criteri integrativi appena illustrati, ovvero, quando non ne ricorrono i presupposti, il prezzo è determinato da un terzo nominato dal presidente del tribunale del luogo in cui il contratto è stato concluso (art. 1474, comma 3, c.c.).
- Le parti, secondo i principi generali, possono demandare ad un terzo la determinazione del prezzo (art. 1473 c.c.).
- Sarebbe, invece, nulla per mancanza di un elemento essenziale la vendita in cui il prezzo non sia stato né espressamente né implicitamente determinato, né risulti determinabile in altro modo.
- **Interessi compensativi sul godimento** Si rammenti che il compratore è tenuto a corrispondere gli interessi sul prezzo anche prima che il pagamento sia esigibile, se la cosa gli è stata preventivamente consegnata ed è produttiva di frutti o altri proventi (art. 1499 c.c.).


[[Ipotesi speciali di vendita]]
