Il negozio nullo, come appena accennato, non solo è invalido, ma è altresì radicalmente inidoneo, proprio per la sua « nullità », a produrre in alcun modo gli effetti ai quali — nell’intenzione delle parti — è orientato (quod nullum est nullum producit effectum).

Un atto si dice nullo, pertanto, quando — a prescindere dalla « causa » della nullità, ossia dal vizio che la determina — va valutato come inidoneo a produrre i suoi effetti « tipici » (quand’anche, in ipotesi, possa produrne altri: per esempio per effetto di un fenomeno di « conversione » in un altro tipo di contratto: art. 1424 c.c.; § 343).


### Cause di nullità 
L’art. 1418 c.c. enumera le « Cause di nullità del contratto », ossia i vizi ritenuti così gravi da determinare una condanna perentoria e tendenzialmente irredimibile di inidoneità dell’atto a produrre gli effetti cui tende.

Le cause di nullità contemplate dall’art. 1418 c.c. possono raggrupparsi in tre grandi categorie, ciascuna descritta da uno dei tre commi in cui si articola la disposizione codicistica:
1. Nullità testuali: specifica comminatoria di nullità di un determinato tipo di contratto o di patto contenuta in una norma di legge (art. 1418, comma 3, c.c.). Si tratta dei casi di c.d. « nullità testuale » perché la qualificazione in termini di nullità è espressamente sancita dalla legge. È quanto accade per esempio nei casi elencati nel paragrafo precedente, tratti tutti dal codice civile (nullità patti successori, 458; nullità divisione fatta dal testatore dimenticando alcuni eredi, 735; nullità dei patti di esonero dalla responsabilità 1229; nullità di transazione relativa a contratto illecito ex 1972); ma la previsione di casi di nullità espressa è assai diffusa nelle leggi speciali. Si veda, ad es., l’art. 46 del D.P.R. 6 giugno 2001, n. 380 (T.U. Edilizia), che dichiara nulli gli atti traslativi o costitutivi di diritti reali su edifici — o loro parti — ove nell’atto non siano indicati gli estremi del permesso di costruire (v. Cass., sez. un., 23 marzo 2019, n. 8230); ovvero l’art. 13 della L. 9 dicembre 1998, n. 431, sulla disciplina delle locazioni di immobili urbani, che dichiara « nulla ogni pattuizione volta a determinare un importo del canone di locazione superiore a quello risultante dal contratto scritto e registrato » (comma 1) ovvero « volta a derogare ai limiti di durata del contratto stabiliti dalla presente legge » (comma 3).
2. **==Strutturali:==** mancanza o vizio di uno degli elementi essenziali del negozio. Sono i casi contemplati dall’art. 1418, comma 2, c.c., a norma del quale producono nullità del contratto: la mancanza di uno dei requisiti di cui all’art. 1325 c.c. (ad es. la forma, quando sia richiesta ad substantiam, ex art. 1325 n. 4, c.c.; il difetto di accordo o di causa); l’illiceità della causa (art. 1343 ss. c.c.) o del motivo comune alle parti (art. 1345 c.c.); la mancanza, nell’oggetto, dei requisiti stabiliti dall’art. 1346 c.c. (possibilità, liceità, determinatezza o determinabilità). Queste nullità vengono dette « strutturali », appunto perché affettano intrinsecamente l’atto di autonomia, che risulta viziato in uno dei suoi elementi costitutivi e perciò inadatto a dispiegare i propri effetti;
3. **==Virtuale==**: « quando è contrario a norme imperative » (art. 1418, comma 1, c.c.), quand’anche la nullità dell’atto non sia espressamente prevista da una specifica norma. Si parla, in questo caso, di « nullità virtuale », contrapposta a quella « testuale », proprio perché la legge non descrive un tipo negoziale disapprovato: il giudizio di nullità dello specifico contratto sottoposto a valutazione dipende dalla compatibilità del medesimo con una norma « imperativa » che fissa un limite — che potremmo dire « esterno » — all’autonomia dei privati. Il difficile, per questa figura, è dunque stabilire se una data norma, che impone una certa prescrizione ma che non sanziona espressamente in termini di nullità i contratti con essa contrastanti, vada qualificata come « imperativa » ai fini di cui al- l’art. 1418, comma 1, c.c. Anche in tal caso tuttavia, si è precisato che il contrasto con la norma imperativa (la quale non deve essere di carattere settoriale o amministrativo, bensì tutelare interessi generali: Cass. 26 maggio 2011, n. 11600) deve porsi con elementi intrinseci e strutturali del contratto (v. Cass., sez. un., 19 dicembre 2007, n. 26725); in altri termini, la contrarietà con il precetto inderogabile deve riguardare non la formazione del contratto e neanche la sua esecuzione, bensì il contenuto o la struttura del contratto. In ogni caso la nullità è esclusa quando la legge prevede una diversa conseguenza o un diverso rimedio per la violazione di una data norma imperativa. Nel caso in cui la norma violata sia di carattere penale la conseguenza della nullità è esclusa se il divieto concerne non il contratto in quanto tale bensì una condotta tenuta da uno solo dei contraenti (v. Cass. 6 agosto 2003, n. 14234).

### Azione di nullità
- Imprescrittibile (1422)
- Insanabilità dei vizi (1423)
- l’azione di nullità è un’azione di mero accertamento o dichiarativa, a differenza di quella di annullamento, che è costitutiva
- Legittimazione attiva assoluta (1421), a chiunque vi abbia interesse; anche i terzi estranei al contratto nullo, purché comprovino il loro interesse ad ottenere l'accertamento (es. posizione del fideiussore di colui che è obbligato in forza di contratto asseritamente nullo)
- Rilevabilità d'ufficio dal giudice (1421)