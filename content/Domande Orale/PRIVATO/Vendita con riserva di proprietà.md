Nella vendita a rate (o vendita con patto di riservato dominio), che ha grande diffusione nella prassi commerciale, le parti stabiliscono che ==il prezzo debba essere pagato frazionatamente entro un certo tempo e, per converso, che la proprietà passi al compratore solo quando sarà pagata l’ultima rata==, o frazione, del prezzo medesimo (art. 1523 c.c.). L’effetto reale della vendita è perciò sottoposto alla condizione sospensiva del pagamento integrale (**donec praetium solvetur**).

Gli altri effetti della vendita (consegna della cosa, uso e godimento da parte del compratore, al quale passa anche, perché considerato correlativo all’anticipato trasferimento del godimento della cosa, il rischio inerente al perimento della stessa) si verificano immediatamente in conseguenza della conclusione del contratto.


==Chi compra a rate **non può alienare la cosa** fin quando non ne ha acquistato la proprietà: l’alienazione integra, anzi, gli estremi del delitto di appropriazione indebita (art. 646 c.p.).== Tuttavia, se una tale alienazione avviene, il terzo acquirente acquista la proprietà della cosa, se si tratta di cose mobili e se egli ne ha ricevuto in buona fede il possesso (art. 1153 c.c.).

Per l’**opponibilità della riserva di proprietà ai creditori del compratore**, che  intendessero espropriare la cosa acquistata a rate, ==occorre che il patto relativo risulti da atto scritto avente data certa anteriore al pignoramento== (art. 1524 c.c.).
Una particolare forma di pubblicità è istituita rispetto alle vendite relative a macchinari il cui prezzo sia superiore a 15,49 euro (in origine lire 30.000): la riserva della proprietà è opponibile anche al terzo acquirente, a condizione che sia trascritta in un apposito registro tenuto nella cancelleria del tribunale e che la macchina, quando avviene l’acquisto da parte del terzo, si trovi ancora nel luogo in cui la trascrizione è stata eseguita (la delimitazione ratione loci si spiega perché non è possibile che, prima di comperare un macchinario, il compratore esamini i registri di tutti i tribunali d’Italia: pertanto la riserva è opponibile solo a chi, avendo compiuto l’acquisto in un certo luogo, avrebbe dovuto diligentemente verificare il registro del relativo tribunale; ovvio che questo diminuisce l’efficacia della tutela a favore del
venditore che si sia riservato il dominio).

La legge ha voluto **tutelare il compratore contro patti vessatori** diffusi in questo tipo di vendita. Ha così stabilito che il ==mancato pagamento di una sola rata dà luogo alla risoluzione soltanto se questa rata supera l’ottava parte del prezzo== (art. 1525 c.c.) e che l’eventuale patto contrario non ha effetto: pertanto il compratore conserva il beneficio del termine relativamente alle rate ancora a scadere; inoltre, ==se il contratto è risolto per inadempimento del compratore, questi ha diritto alla restituzione delle rate pagate, salvo il diritto del venditore ad un equo compenso per l’uso della cosa==, oltre al risarcimento del danno (art. 1526 c.c.). Qualora le parti abbiano pattuito che le rate pagate prima della intervenuta risoluzione del contratto rimangano acquisite al venditore a titolo di indennità (per l’uso e il deprezzamento della cosa), il giudice ha comunque il potere di ridurre l’indennità stessa.


Sul piano economico la vendita con riserva della proprietà è una **vendita a credito**, garantita dalla proprietà del bene: il venditore concede un beneficio finanziario al compratore, in quanto gli permette di pagare con una dilazione rateizzata; nel  contempo la riserva di proprietà assolve una funzione empirica di garanzia reale a favore del venditore, il quale, se non viene pagato, può recuperare il bene, del quale ha conservato la proprietà.
Per questa ragione si deve avere attenzione anche alle regole sul « credito al consumo », già illustrate al § 363-bis. Qui va segnalato che l’art. 122, comma 5, T.U.B., stabilisce che i venditori di beni e servizi possono concludere contratti di credito nella « sola forma della dilazione del prezzo, con esclusione del pagamento degli interessi e di altri oneri ». In altre parole, il venditore di un bene può sempre utilizzare lo strumento della vendita a rate, nell’ambito della propria attività commerciale, ma ==non potrà domandare al proprio cliente il pagamento di interessi sul prezzo dilazionato==. Questo spiega perché sia sempre più diffusa la prassi di stipulare contratti di credito « collegati » a quello di fornitura, in cui, in breve, un soggetto finanziatore (abilitato secondo le leggi vigenti a svolgere attività di
erogazione del credito a titolo professionale) eroga la somma necessaria per il pagamento del prezzo (che dunque il venditore incassa immediatamente) e poi ne ottiene la restituzione, in questo caso con i relativi interessi, dall’acquirente-finanziato.