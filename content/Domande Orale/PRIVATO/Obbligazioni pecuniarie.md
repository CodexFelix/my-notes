l’obbligazione di gran lunga più diffusa nella prassi è sicuramente quella pecuniaria: quella, cioè, in cui il debitore è tenuto a dare al creditore una somma di danaro.

I debiti pecuniari vanno estinti mediante « moneta avente corso legale nello Stato al tempo del pagamento » (art. 1277, comma 1, c.c.).

La più recente giurisprudenza (v. Cass., sez. un., 4 giugno 2010, n. 13658; Cass., sez. un, 18 dicembre 2007, n. 26617) ritiene che le  obbligazioni pecuniarie possano essere dal debitore estinte — oltre che attraverso la dazione di pezzi monetari (sempre che l’importo dovuto sia inferiore ad E 3.000; v. § 218) — mediante qualsiasi altro mezzo di pagamento (ad es., assegno circolare, assegno bancario, ecc.) che garantisca al creditore il medesimo effetto del pagamento in contanti (v., con riferimento all’assegno bancario, le precisazioni di Cass. 21 gennaio 2019, n. 1572).


### Principio nominalistico, clausole di indicizzazione
In proposito, l’art. 1277, comma 1, c.c. codifica il c.d. « principio nominalistico: ossia, il principio secondo cui il debitore si libera pagando, alla scadenza, la medesima quantità di pezzi monetari inizialmente fissata, nonostante il tempo passato dalla costituzione del debito ed indipendentemente dal fatto che, nel frattempo, il potere
d’acquisto del denaro abbia subito più o meno accentuate alterazioni

Al fine di cautelarsi contro gli effetti delle oscillazioni di valore della moneta, le parti possono concordare — attraverso apposite « ==clausole c.d. di indicizzazione== » — di ancorare l’importo pecuniario dovuto a parametri (ad es., gli indici ISTAT di variazione del costo della vita, ecc.), al cui variare si modificherà parallelamente l’entità della somma da corrispondere.

In considerazione del carattere fisiologico delle oscillazioni del potere d’acquisto della moneta, la previsione che determinate prestazioni pecuniarie siano « indicizzate » è talora dettata dalla legge stessa (v., ad es., art. 337-ter, comma 5, c.c., con riferimento all’assegno di mantenimento dei figli; art. 2120, comma 4, c.c., con riferimento ai crediti relativi al trattamento di fine rapporto spettante al lavoratore subordinato; art. 429, comma 3, c.p.c., con riferimento ai crediti di lavoro; art. 9 L. 3 giugno 1975, n. 160, con riferimento ai trattamenti pensionistici minimi; ecc.), ovvero deve essere statuita in un provvedimento giudiziale (v. art. 5, comma 7, L. 1 dicembre 1970, n. 898, con riferimento all’assegno spettante al coniuge divorziato; ecc.).
### Distinzione obbligazioni valuta/valore
Dottrina e giurisprudenza ritengono che il principio nominalistico trovi applicazione non già a tutte le obbligazioni destinate ad essere estinte mediante la dazione di una somma di danaro, bensì a quelle sole obbligazioni — c.d. « obbligazioni di valuta » — aventi fin dall’origine ad oggetto una somma di danaro (v. Cass. 20 giugno 2017,
n. 15146), non importa se già quantificata ovvero suscettibile di esatta quantificazione solo in esito all’operazione di liquidazione. Si  pensi, ad es., all’obbligazione di restituire la somma ricevuta a mutuo; di pagare il prezzo di una compravendita; di corrispondere al professionista l’onorario dovutogli (v. Cass. 12 dicembre 2017, n. 29729); ecc.

Si sottraggono invece all’applicazione del principio nominalistico tutte quelle obbligazioni — c.d. « obbligazioni di valore » aventi originariamente ad oggetto una prestazione diversa dalla dazione di una somma di danaro, rappresentando la moneta solo un bene sostitutivo di una prestazione con diverso oggetto. Si pensi, ad es., all’==obbligazione, facente capo a chi è responsabile di un sinistro stradale, di porre la vittima, che abbia visto irrimediabilmente lesa la propria integrità fisica, nella situazione in cui si sarebbe trovata se non si fosse verificato l’evento dannoso==, che si converte in un’obbligazione di pagare una somma di danaro a titolo risarcitorio (v. Cass. 13 luglio 2018, n. 18564; Cass. 19 aprile 2018, n. 9632).
La liquidazione dell’obbligazione « di valore » va effettuata — secondo la giurisprudenza prevalente — attraverso una triplice operazione:
- quantificazione in termini monetari del valore che la prestazione oggetto dell’obbligazione aveva all’epoca in cui è sorta l’obbligazione stessa(aestimatio)
- successiva rivalutazione  di detto importo, dall’epoca in cui è sorta l’obbligazione al momento della liquidazione (v. Cass. 10 aprile 2018, n. 8766), attraverso l’applicazione degli indici ISTAT di variazione del costo della vita (c.d. ==taxatio==);
- c) l’eventuale liquidazione dell’==ulteriore danno da ritardo== — dall’epoca in cui è sorta l’obbligazione al momento della liquidazione — nell’ottenimento della prestazione; danno la cui dimostrazione grava in ogni caso sul creditore (v. Cass. 13 luglio 2018, n. 18564): c.d. ==interessi compensativi==.

### Interessi
Quella agli « interessi » è una particolare obbligazione pecuniaria, ==avente carattere accessorio rispetto ad un’obbligazione principale== pur essa a contenuto pecuniario (si pensi, ad es., agli interessi dovuti al creditore da chi ha avuto a prestito una somma di danaro).

Quanto alla fonte, gli interessi si distinguono in:
- legali: se dovuti in forza di una previsione di legge (vendita; deposito irregolare; mutuo; conto corrente;). L’ipotesi di maggior rilevanza è, peraltro, quella prevista nell’art. 1282, comma 1, c.c., secondo cui « producono interessi di pieno diritto » i crediti liquidi (cioè, quelli il cui ammontare è determinato o determinabile mediante operazioni di mero conteggio aritmetico) ed esigibili aventi ad oggetto somme di danaro
- convenzionali: se dovuti in forza di accordo tra debitore e creditore

Quanto alla funzione in:
- corrispettivi: essi rappresentano una sorta di « corrispettivo » — donde la loro denominazione — per il godimento che il debitore ha del danaro del creditore (e, come tali, vengono considerati quali « frutti civili ». Sono quelli dovuti sui capitali concessi in mutuo o lasciati nella disponibilità di terzi, nonché su crediti liquidi ed esigibili di somme di denaro
- compensativi: dovuti al creditore di obbligazioni c.d. « di valore » (Es. al creditore del risarcimento danni). Rappresentano una sorta di « compenso » del danno dal creditore sofferto per il mancato tempestivo ottenimento della prestazione dovutagli
- Moratori:  anche se non erano dovuti precedentemente e anche se il creditore non prova di aver sofferto alcun danno » — sono dovuti dal debitore in mora al creditore di obbligazioni aventi ad oggetto una somma di danaro, non importa se liquida o meno (non vale dunque, nel nostro ordinamento, il principio in illiquidis non fit mora): essi rappresentano una sorta di « risarcimento » per il ritardo con cui il creditore riceve il pagamento dovutogli (art. 1224, comma 1, c.c.).
	- Peraltro al creditore che dimostri di aver subito un danno maggiore di quello ristorato attraverso la percezione degli interessi moratori al tasso legale, spetta altresì il risarcimento di tale « maggior danno » (art. 1224, comma 2, c.c.)

L’ammontare dell’obbligazione degli interessi si determina in misura percentuale (c.d. « tasso » o « saggio » di interesse) rispetto all’entità dell’obbligazione principale (c.d. « capitale ») ed in relazione al tempo con riferimento al quale gli interessi sono dovuti.
Il tasso si distingue in:
- legale che è dall’art. 1284, comma 1, c.c. (nel testo modificato dall’art. 2, comma 185, L. 23 dicembre 1996, n. 662) fissato « in misura pari al 5 per cento in ragione d’anno », ma può venire annualmente modificato con decreto del Ministro dell’Economia e delle Finanze « sulla base del rendimento medio annuo lordo dei titoli di Stato di durata non superiore a dodici mesi e tenuto conto del tasso di inflazione registrato nell’anno » (art. 1284, comma 1, c.c.). Il tasso legale si applica sia agli interessi legali che a quelli convenzionali (art. 1284, comma 2, c.c.), sia agli interessi corrispettivi, che a quelli compensativi, che a quelli moratori, qualora le parti non ne abbiano determinato la misura.
	- Al fine di scoraggiare il malvezzo di molti debitori pecuniari di resistere nel giudizio, intentato nei loro confronti dal creditore per il pagamento della somma dovutagli, al solo fine di procrastinare il momento in cui saranno costretti all’adempimento, il comma 4 dell’art. 1284 c.c. prevede che, dal momento in cui è proposta domanda giudiziale, il saggio degli interessi legali non è più quello ordinario (pari, oggi, allo 0,8% in ragione d’anno), bensì quello previsto per i ritardi di pagamento nelle transazioni commerciali (pari, oggi, all’8,00% in ragione d’anno).
- ==convenzionale== che viene fissato per accordo fra debitore e creditore (spesso tramite rinvio a tassi variabili — ad es., l’Euribor,  il Libor — che promanano da organismi terzi dotati di particolare autorevolezza): il relativo patto richiede la ==forma scritta ad substantiam==, qualora determini il tasso di interesse in misura superiore a quello legale (art. 1284, comma 3, c.c.; v. Cass. 23 febbraio 2016, n. 3480); in quest’ultimo caso, in difetto di forma scritta, gli interessi sono dovuti nella misura legale (art. 1284, comma 3, c.c.; v. Cass. 18 ottobre 2018, n. 26173).

Divieto di usura: 
- Le parti non possono, però, fissare — né per gli interessi corrispettivi, né per quelli moratori (v. Cass. 4 ottobre 2017, n. 23192) — un tasso di interesse superiore di oltre quattro punti percentuali rispetto al tasso effettivo globale medio (T.E.G.M) degli interessi praticati, relativamente alle distinte categorie omogenee di operazioni, dalle banche e dagli intermediari finanziari maggiorato del 25%: c.d. « tasso soglia ». Comunque, il tasso non può essere superiore a otto punti percentuali rispetto al tasso medio così rilevato (art. 2, comma 1 e 4, L. 7 marzo 1996, n. 108; v. anche art. 1 D.L. 29 dicembre 2000,  n. 394): c.d. « tassi usurari » (v. Cass., sez. un., 20 giugno 2018, n. 16303).
- Usura reale: « Sono altresì usurari — recita l’art. 644, comma 3, c.p. — gli  interessi, anche se inferiori a tale limite, (...) che, avuto riguardo alle  concrete modalità del fatto e al tasso medio praticato per operazioni  similari, risultano comunque sproporzionati rispetto alla prestazione di denaro (...), quando chi li ha dati o promessi si trova in condizioni di difficoltà economica o finanziaria » (v. Cass. 12 settembre 2014, n. 19282).
- « Se sono convenuti interessi usurari, la ==clausola è nulla e non sono dovuti interessi== »: così recita l’art. 1815, comma 2, c.c. (v. Cass. 17 agosto 2016, n. 17150; Cass. 22 giugno 2016, n. 12965).
- nell’ipotesi in cui le parti fissino convenzionalmente il tasso di interessi in misura inferiore al « tasso soglia » quale risulta al momento della loro pattuizione, ma, in secondo momento, detto tasso finisca con il superare il « tasso soglia » a seguito della sopravvenuta caduta dei tassi medi di mercato: c.d. « ==usurarietà sopravvenuta== »? La nostra Suprema Corte (v. Cass., sez. un., 19 ottobre 2017, n. 24675) — ==pur pronunciandosi per la validità dell’accordo intervenuto== fra le parti, poiché, al momento del suo perfezionamento, lo stesso non si poneva in contrasto con alcuna previsione di legge — rileva tuttavia che, « in presenza di particolari modalità o circostanze »,==la pretesa del creditore al pagamento interessi divenuti superiori al tasso soglia potrebbe risultare in contrasto con la previsione di cui all’art. 1365 c.c., laddove statuisce che « il contratto deve essere eseguito secondo buona fede »==  e, come tale, **potrebbe non trovare tutela da parte del giudice.**

Anatocismo: Relativamente ai debiti di valuta (v. Cass. 27 giugno 2017, n. 15944), sugli interessi scaduti non maturano interessi (c.d. interessi « anatocistici ») — non è cioè, di regola, prevista la c.d. « capitalizzazione » degli interessi scaduti (art. 1283 c.c.; v. Cass. 5 dicembre 2018, n. 31468); anzi, di massima, è vietata una clausola che dovesse prevederla (v. Cass. 30 ottobre 2018, n. 27704) —==salvo che, trattandosi di interessi primari scaduti e dovuti da almeno sei mesi, non intervenga==:
- una domanda giudiziale appositamente diretta al conseguimento degli interessi anatocistici, oltre che del corrispondente capitale (v. Cass. 18 gennaio 2017, n. 1164); oppure
- una convenzione, posteriore alla scadenza degli interessi primari, che li preveda (1283 cc)
- L’art. 1283 c.c. — nell’escludere, in via di principio, che gli interessi scaduti producano interessi anatocistici—fa espressamente salvi gli « usi contrari » (da intendersi come « usi normativi »: v. § 17; v. Cass. 23 febbraio 2018, n. 4466).