Un diritto soggettivo può appartenere a più persone, le quali sono — tutte — contitolari del medesimo (unico) diritto (il quale rimane identico a se stesso, nonostante faccia capo a più soggetti diversi che lo condividono).

Il fenomeno della contitolarità — allorquando ha ad oggetto un diritto reale (ad es., Tizio e Caia comprano insieme un determinato appartamento; il padre, morendo, lascia il suo appartamento ai figli Tizio e Caio; Tizio e Caia donano il loro appartamento al figlio, riservandosi però il diritto di usufrutto sullo stesso; Tizio e Caio, comproprietari del fondo dominante, acquistano una servitù di passaggio sul fondo servente di Sempronio; ecc.) — prende il nome di «comunione pro indiviso» (o comproprietà, se trattasi di contitolarità del diritto dominicale; cousufrutto, se trattasi di contitolarità del diritto di usufrutto; ecc.).

Secondo l’opinione maggiormente accreditata (v. Cass. 28 gennaio 2015, n. 1650), il diritto (nei nostri esempi, di proprietà, di usufrutto, di servitù, ecc.) di ciascuno dei contitolari investe l’intero bene (così, ad es., se Tizio e Caia acquistano un immobile in comunione, il diritto di ciascuno cade non su questa o quella parte del bene — la parte destra ovvero quella sinistra, il primo piano ovvero il secondo — bensì sul cespite nella sua totalità), seppure il relativo esercizio trovi necessariamente limite nell’esistenza dell’egual diritto degli altri compartecipi.

A ciascuno dei contitolari spetta, dunque, una quota ideale sull’intero bene (così, ad es., se Tizio e Caia acquistano un immobile pagando ciascuno il 50% del prezzo, si dirà che a ciascuno appartiene una quota pari al 50% dell’intero; v. Cass. 14 aprile 2016, n. 7457): detta quota è, di regola, disponibile (ad es., Tizio potrà vendere, in qualsiasi momento, la sua quota del 50%) (art. 1103, comma 1, c.c.)  e segna, in linea di massima, la misura di facoltà, diritti ed obblighi dei rispettivi titolari (ad es., Tizio e Caia, contitolari di un determinato immobile nella misura del 50%, ne divideranno i frutti—ad es., i canoni di locazione—in ragione di metà ciascuno, così come le spese
di gestione, le imposte, ecc.) (art. 1101, comma 2, c.c.).

Nell’ipotesi in cui non sia diversamente previsto, le quote si presumono—presunzione iuris tantum (v. § 128)—uguali (art. 1101, comma 1, c.c.).
Ora — se quella fin qui delineata (cioè, quella della «comunione per quote» o romanistica) costituisce la figura generale di comunione prevista dal nostro codice (artt. 1100 ss. c.c.) — l’ordinamento italiano conosce altresì taluni istituti (ad es., la comunione legale fra coniugi di cui al § 597: v. Cass. 5 aprile 2017, n. 8803) che si avvicinano, invece, alla figura della « ==comunione senza quote », di tradizione 
germanica, in cui il bene appartiene non già pro quota ai singoli, bensì unitariamente al gruppo.==
Ma torniamo alla comunione per quote.

### Comunione e società
La « comunione » si distingue dalla « società » (v. §§ 504 ss.) per il  fatto che — mentre i compartecipi alla comunione si limitano ad esercitare in comune il godimento di un determinato bene (c.d. « comunione a scopo di godimento »: art. 2248 c.c.) — i compartecipi alla società, almeno di norma, esercitano invece in comune, almeno di norma, un’attività economica volta alla produzione ed allo scambio di beni e servizi (artt. 2082 e 2247 c.c.; v. § 504).

La distinzione diviene più labile allorquando si tratti di bene produttivo (ad es., un fondo rustico, un’azienda, ecc.).
In tal caso, si rimane nell’ambito della comunione — e trova conseguentemente applicazione la relativa disciplina — se i compartecipi non utilizzano il bene, ovvero lo concedono in godimento a terzi (ad es., Tizio e Caio affittano l’azienda comune a Sempronio, che la gestisce imprenditorialmente), ovvero ancora si limitano a raccoglierne i frutti naturali, senza che la loro attività possa qualificarsi come « d’impresa » ex art. 2082 c.c. (ad es., Tizio e Caio tagliano periodicamente il bosco naturale che cresce sul loro fondo) (v. Cass. 25 maggio 2017, n. 13183).
Si scivola invece nell’ambito della società — con conseguente applicazione della relativa disciplina — se i compartecipi (o alcuni di essi), attraverso lo strumento costituito dal bene produttivo, esercitano un’attività d’impresa. Così, ad es. — se il padre, che gestiva un’impresa agricola sul fondo di sua proprietà, morendo, lascia la
propria azienda ai tre figli — fra questi ultimi verrà a costituirsi una « comunione » sull’azienda paterna; se, poi, due dei tre figli dovessero continuare l’attività del padre, si costituirà tra questi ultimi una « società » (v. Cass. 2 ottobre 2018, n. 23952).

### Costituzione
Quanto ai modi di costituzione, la comunione per quote si distingue in:
a) **volontaria**, quando scaturisce dall’accordo dei futuri contitolari (ad es., Tizio e Caio si accordano per comperare insieme un immobile; Tizio e Caio si accordano per mettere in comunione due distinti immobili, prima di proprietà individuale di ciascuno; ecc.);
b) **incidentale**, quando scaturisce senza un atto dei futuri contitolari diretto alla sua costituzione (ad es., Tizio e Caio acquistano un immobile in forza di un legato testamentario di Sempronio: v. §§ 663 s.; Tizio e Caio acquistano in comunione i frutti della cosa comune: v. § 89; ecc.; v. Cass. 15 novembre 2018, n. 29457);
c) **forzosa**, quando scaturisce dall’esercizio di un diritto potestativo da parte di uno dei futuri contitolari (ad es., comunione forzosa del muro: artt. 874 e 875 c.c.; v. § 140; v. Cass. 10 novembre 2015, n. 22909; Cass. 8 luglio 2014, n. 15547).

Quando i beni comuni sono pervenuti ai contitolari in forza di titoli diversi (ad es., i fratelli Tizio e Caio comprano oggi un immobile; un anno dopo ricevono in donazione dal padre un terreno), non  si realizza un’unica comunione, ma tante comunioni quanti sono i titoli di provenienza dei beni (v. Cass. 30 ottobre 2018, n. 27645; Cass. 15 ottobre 2018, n. 25756).

### Disciplina
Quanto alla disciplina, si è soliti distinguere fra:
a) comunione ordinaria, che è quella regolata dagli artt. 1100-1116 c.c.; e
b) ==comunioni speciali, che sono quelle figure autonomamente previste e regolate dalla legge (ad es., il condominio negli edifici: v. §§ 169 ss.; la comunione ereditaria: v. § 666; ecc.),== cui le norme sulla comunione ordinaria trovano applicazione solo laddove compatibili.

Per quel che riguarda la comunione ordinaria, la disciplina prevista dal codice (artt. 1100 ss. c.c.) può — in linea di massima — essere derogata dal titolo (ad es., il contratto o il testamento con cui si dà vita alla comunione) (art. 1100 c.c.): sicché le regole legali trovano applicazione solo in mancanza di una diversa disciplina negoziale.

### Poteri di disposizione della cosa comune
La disciplina legale della comunione ordinaria risponde alla logica — già segnalata — secondo cui il diritto di ciascuno dei contitolari, pur investendo il bene nella sua totalità, incontra un limite nel diritto degli altri compartecipi.

Per quel che riguarda il potere di godimento:
A) **ciascuno dei contitolari può servirsi della cosa comune** (per es., passare nel cortile comune, viaggiare con l’autoveicolo comune, ecc.) (c.d. uso collettivo o promiscuo della cosa comune), a condizione però — a tutela dell’interesse degli altri compartecipi — che:
i) ==non ne alteri la destinazione== (ad es., trasformando la villa comune in un albergo); e
ii) ==non impedisca agli altri contitolari di parimenti utilizzarla== (ad es., installando un impianto di condizionamento dell’aria che occupi il 60% della superficie del ballatoio comune: v. Cass. 13 luglio 2017, n. 17400) (art. 1202, comma 1, c.c.).

Rispettati detti limiti, l’utilizzo che il singolo fa della cosa comune non deve essere necessariamente proporzionato alla quota a ciascuno spettante: se gli altri contitolari non lo utilizzano, anche chi possiede una quota minima può fruire del bene in tutta la sua estensione (art. 1102 c.c.; v. Cass. 16 aprile 2018, n. 9278).

Le parti possono derogare alla regola legale dell’uso promiscuo, concordando una divisione del godimento del bene comune nello spazio (ad es., i due comproprietari di una villetta con due appartamenti possono accordarsi per abitare, l’uno, l’appartamento del primo piano, l’altro, quello del secondo piano) e/o nel tempo (ad es., i due comproprietari di un cavallo da sella possono accordarsi perché l’uno lo usi nei giorni festivi e prefestivi, l’altro nei giorni feriali); così come possono concordarne l’uso indiretto (ad es., concedendo l’appartamento comune in locazione a terzi) (v. Cass. 12 dicembre 2017, n. 29747). Al fine di un suo miglior godimento, al singolo contitolare è consentito apportare alla cosa comune le modificazioni che ritiene necessarie (ad es., aprire una porta o una finestra nel muro comune, installare un meccanismo automatico per l’apertura del cancello inserito nel muro comune, ecc.) — sempre nei limiti in cui ciò non importi alterazione della destinazione del bene o impedimento del diritto degli altri partecipanti a parimenti goderne — purché se ne accolli le relative spese (art. 1102, comma 1, c.c.; v. Cass. 5 dicembre 2018, n. 31462);
B) ==ciascuno dei contitolari ha diritto di percepire i frutti della cosa in proporzione della rispettiva quota== (art. 1101, comma 2, c.c.; v. Cass. 2 marzo 2015, n. 4162), pur dovendo partecipare in analoga proporzione alle spese per la sua gestione, al pagamento delle imposte, ecc. (artt. 1101, comma 2, e 1104, comma 1, c.c.).

==Per quel che riguarda poi il potere di disposizione, ciascun comproprietario può disporre della propria quota== (art. 1103 c.c.), ad es. alienandola, costituendola in usufrutto, ipotecandola (art. 2825 c.c.): non può — ovviamente — disporre né della quota altrui, né dell’intero, che non gli competono (v. Cass. 8 ottobre 2014, n. 21286).

==Gli atti di alienazione della cosa comune nella sua totalità, di costituzione su di essa di diritti reali, di instaurazione di locazioni di durata superiore a nove anni—in breve, gli atti di disposizione del bene comune—richiedono invece il consenso di tutti i contitolari== (art. 1108, comma 3, c.c.; v. Cass. 17 ottobre 2017, n. 24489): c.d. principio dell’unanimità

### Amministrazione del bene comune
Per quel che riguarda l’amministrazione della cosa comune, ciascuno dei compartecipi ha diritto di concorrervi (art. 1105, comma 1, c.c.) (così, ad es., ha diritto di essere previamente informato delle decisioni da assumere: art. 1105, comma 3, c.c.; v. Cass. 12 dicembre 2017, n. 29747). 

Non è però richiesto, per l’adozione delle relative deliberazioni, il consenso di tutti: infatti assai spesso, specie quando la comunione è fra molte persone, queste non riuscirebbero a mettersi d’accordo, con pregiudizio per la conservazione della cosa. Perciò il codice prevede che le deliberazioni relative all’amministrazione del bene comune vengano adottate in base al c.d. **principio di maggioranza**, che si calcola non già in relazione al numero dei partecipanti, bensì con riferimento al valore delle rispettive quote (art. 1105, comma 2, c.c.). 

Così:
a) per gli atti di **ordinaria amministrazione** (quelli, cioè, finalizzati alla conservazione, alla normale utilizzazione, al miglior godimento della cosa comune)—che sono peraltro vietati, se gravemente pregiudizievoli per la cosa comune (art. 1109, comma 1 n. 1, c.c.) — è ==sufficiente il consenso di tanti comproprietari le cui quote rappresentino più della metà del valore complessivo== della cosa comune (art. 1105, comma 2, c.c.; v. Cass. 23 marzo 2015, n. 5729);
b) per gli atti di **straordinaria amministrazione** — che sono, peraltro, in ogni caso vietati, se pregiudicano l’interesse di alcuno dei partecipanti (art. 1108, comma 2, c.c.) — ==occorre il consenso di tanti comproprietari le cui quote rappresentino almeno i due terzi del valore complessivo della cosa comune== (art. 1108, comma 2, c.c.);
c) per le **innovazioni dirette al miglioramento** della cosa od a renderne più comodo o redditizio il godimento — che sono, peraltro, in ogni caso vietate, qualora pregiudichino il godimento di alcuno dei partecipanti o importino una spesa eccessivamente gravosa — occorre ==parimenti il consenso di tanti comproprietari le cui quote rappresentino almeno i due terzi del valore complessivo== della cosa
comune (art. 1108, comma 1, c.c.).

Nell’ipotesi in cui non vengano presi i provvedimenti necessari per l’amministrazione della cosa comune (ad es., perché non si riesce a formare la maggioranza richiesta) — così come nell’ipotesi in cui la decisione adottata non venga eseguita — ciascun compartecipante può ricorrere all’Autorità giudiziaria perché emetta i provvedimenti
opportuni, eventualmente anche nominando un amministratore (c.d. amministratore giudiziario) (art. 1105, comma 4, c.c.; v. Cass. 22 giugno 2017, n. 15548).
Se non vengono deliberati gli interventi necessari alla conservazione della cosa comune, il singolo può addirittura provvedervi direttamente — dopo aver interpellato gli altri — con diritto al rimborso delle spese sostenute (art. 1110 c.c.; v. Cass. 4 ottobre 2018, n. 24160).

Le spese deliberate con le maggioranze sopraindicate — così come quelle necessarie per la conservazione ed il godimento della cosa comune — gravano (c.d. «obbligazioni propter rem »: v. § 131) su ciascun compartecipe alla comunione (art. 1104, comma 1, c.c.) in proporzione dell’entità della rispettiva quota (art. 1101, comma 2, c.c.; v. Cass. 20 maggio 2011, n. 11264). Peraltro, quest’ultimo può sottrarsi a detta obbligazione, rinunciando al proprio diritto, che verrà a ripartirsi  proporzionalmente—al pari dei relativi oneri—tra gli altri partecipanti (v. Cass. 9 novembre 2009, n. 23691).

La giurisprudenza ritiene che ==ciascun contitolare possa legittimamente compiere atti di amministrazione del bene comune== (ad es., stipulare contratti aventi ad oggetto il godimento del bene comune; ad intimare lo sfratto all’inquilino dell’appartamento comune; ecc.), nei limiti in cui ricorrano i presupposti della « gestione di affari » (artt. 2028 ss. c.c.: §§ 296 e 451; v. Cass., sez. un., 4 luglio 2012, n. 11135; e, da ultimo, Cass. 2 febbraio 2016, n. 1986); il che è escluso allorquando risulti l’espressa volontà contraria degli altri comproprietari (v. Cass. 13 aprile 2017, n. 9556).
Del pari, ==si ritiene che il singolo partecipante sia legittimato a proporre azioni petitorie a difesa del diritto comune, azioni possessorie a difesa della comune situazione possessoria== (v. §§ 185 ss.), azioni risarcitorie per i danni sofferti dalla cosa comune (v. Cass. 28 gennaio 2015, n. 1650).

Con il consenso di tanti comproprietari le cui quote rappresentino più della metà del valore complessivo della cosa comune, può essere formato un regolamento per l’ordinaria amministrazione ed il miglior godimento della cosa comune (art. 1106, comma 1, c.c.; v. Cass. 4 giugno 2010, n. 13632), così come può essere delegata ad uno o più soggetti, scelti anche tra i non partecipi alla comunione, l’amministrazione della cosa (art. 1106, comma 2, c.c.; v. Cass. 20 giugno 2017, n. 15271).

### Scioglimento della comunione
Il nostro codice — ritenendolo possibile occasione di liti fra i compartecipi («communio est mater rixarum») — guarda con sfavore allo stato di indivisione. Tant’è che:
a) da un lato, attribuisce a ciascuno dei partecipanti la facoltà di chiederne, in qualsiasi momento ed anche contro la volontà della maggioranza, lo scioglimento (art. 1111, comma 1, c.c.);
b) da altro lato, vieta che le parti possano convenzionalmente vincolarsi a rimanere in comunione per un tempo superiore ai dieci anni (c.d. patto di indivisione) (art. 1111, comma 2, c.c.).

L’eventuale indivisibilità (v. § 87) del bene comune (ad es., un cavallo) non preclude lo scioglimento della comunione: il bene, infatti, può essere alienato a terzi, ovvero assegnato ad uno dei contitolari.
Lo scioglimento non è consentito solo se la comunione ha ad oggetto beni che, se divisi, cesserebbero di servire all’uso cui sono destinati (ad es., il cortile servente due immobili di proprietà individuale dei singoli comproprietari strutturalmente destinato a dare aria, luce ed accesso a ciascuno di essi) (v. Cass. 4 marzo 2011, n. 5261).