### L’unicità dello status di figlio dopo la Legge 10 dicembre 2012, n. 219
Il rapporto giuridico di filiazione ha quale presupposto, ovviamente, l’atto generativo. La relazione biologica tra genitore e figlio diviene però rapporto giuridico in quanto sia accertata secondo le modalità previste dal diritto. In tal caso si costituisce in capo al figlio uno status, che porta con sé un insieme di effetti giuridici (es.: il diritto verso il genitore di essere mantenuto ed educato, gli effetti di
ordine successorio ecc.).

Per una tradizione secolare il trattamento giuridico e sociale dei figli era profondamente diverso a seconda che questi fossero nati da genitori tra loro coniugati ovvero al di fuori del matrimonio (e particolarmente penalizzante era il trattamento di coloro che fossero stati generati al di fuori del matrimonio da persone sposate, c.d. figli adulterini, dei quali fino alla riforma del 1975 non era neppure consentito il riconoscimento da parte del genitore).

##### Le differenze tra figli legittimi e naturali nella riforma del 1975
L’evoluzione della morale sociale e del costume ha condotto ad un progressivo superamento delle disparità di trattamento tra i figli, che tuttavia soltanto con l’intervento legislativo di cui alla L. 10 dicembre 2012, n. 219, completato con il D.Lgs. 28 dicembre 2013, n. 154, sono state interamente rimosse.
Infatti ==il sistema scaturito dalla riforma del 1975 conservava la distinzione: il figlio era legittimo quando era stato concepito da genitori uniti in matrimonio (contava il momento del concepimento, non quello della nascita)==. Era invece definito naturale (prima della riforma il codice diceva illegittimo) il figlio concepito da genitori non sposati tra loro. 
Ma solo alle persone nate da genitori uniti dal vincolo matrimoniale era riconosciuto lo status familiae con tutte le sue implicazioni, personali, patrimoniali e di diritto successorio. 
- La prima e fondamentale diversità di trattamento emergeva nella ==inidoneità della filiazione naturale a creare una relazione di parentela==. Infatti, mentre per i figli legittimi essa si estendeva a tutti i parenti dei genitori — e ovviamente comportava anche l’instaurarsi di rapporti di affinità — per i figli naturali la relazione giuridica era limitata esclusivamente ad un rapporto bilaterale tra il figlio e il genitore che lo aveva riconosciuto (v. amplius § 608)
- Questo comportava rilevanti differenze, per esempio, sul piano successorio, in quanto ==i figli naturali erano ex lege successori soltanto del proprio genitore, e non avevano alcun diritto legale rispetto alla successione degli altri consanguinei== (ad es., gli zii, fratelli del proprio genitore), salva una modesta tutela nel caso di successione tra fratelli « naturali », frutto di interventi della Corte costituzionale, la quale peraltro aveva sempre ribadito il principio della inesistenza di un rapporto giuridico di « parentela naturale ».
- Sempre in materia successoria residuava una differenza di trattamento normativo tra le diverse categorie di figli, in quanto ==si riconosceva ai figli legittimi la facoltà di soddisfare in denaro o in beni immobili ereditari la porzione spettante ai figli naturali che non vi si opponessero== (art. 537, comma 3, c.c., oggi abrogato).

Inoltre non tutti i figli nati fuori dal matrimonio potevano essere riconosciuti, in quanto persistevano, ai sensi dell’art. 251 c.c., ==limiti al riconoscimento di coloro che risultavano figli di genitori legati tra loro da un vincolo di parentela — anche solo naturale — in linea retta all’infinito, o in linea collaterale nel secondo grado==, ovvero da un vincolo di affinità in linea retta (v. § 610).


L’insoddisfazione per il trattamento giuridico riservato ai figli naturali è stata motivo di ripetute pronunce della Corte costituzionale, per mezzo delle quali sono state dichiarate illegittime disposizioni risultate discriminatorie (artt. 3 e 30 Cost.). 
Gli interventi della Corte non sono stati tuttavia risolutivi, poiché si è ritenuto che i precetti costituzionali, pur fissando importanti principi, non fossero idonei ad individuare univocamente un assetto normativo compiuto, per il quale si richiedeva una specifica legge ordinaria. Va detto, infatti, che la Costituzione non preclude in assoluto una differenza di regime tra le due figure di filiazione: l’art. 30, comma 3, della Carta costituzionale stabilisce che « La legge assicura ai figli nati fuori del
matrimonio ogni tutela giuridica e sociale, compatibile con i diritti dei membri della famiglia legittima », sicché il trattamento differenziato riservato all’una e all’altra categoria di figli non poteva essere ritenuto illegittimo in sé, ma doveva essere sottoposto ad una valutazione di concreta adeguatezza al principio di cui all’art. 30, comma 3, Cost. (che implica un contemperamento tra la tutela dei figli nati fuori del matrimonio e i diritti dei componenti della famiglia legittima).


##### Principio della unicità dello stato di figlio (L. 219/2012)
Con la L. 10 dicembre 2012, n. 219, il legislatore ha operato una piena equiparazione tra i figli, sancendo il principio della unicità dello stato giuridico della filiazione; principio che costituisce il contenuto della prima disposizione del Titolo IX del Libro I: « ==Tutti i figli hanno lo stesso stato giuridico » (art. 315 c.c.).== Di conseguenza, anche dal punto di vista terminologico, ogni riferimento nel codice civile ai figli
legittimi e ai figli naturali viene sostituito con il riferimento unico ai « figli » (art. 1, comma 11, L. n. 219/2012), mentre qualora occorra comunque distinguere, in particolare in sede di disciplina della costituzione del rapporto giuridico di filiazione (che per i figli non nati da persone tra loro coniugate implica comunque un atto di riconoscimento), l’espressione « figli naturali » è stata sostituita con « figli nati fuori del matrimonio ».
- In conseguenza della disposizione di principio sopra riferita la L. n. 219/2012 ha modificato in primis le norme che regolano il rapporto di parentela, cosicché il precedente testo dell’art. 74 c.c. (v. § 58), che fondava la parentela sul solo fatto di essere discendenti dal medesimo stipite, è stato sostituito da una formulazione più ampia, che menziona altresì i figli nati fuori dal matrimonio e quelli adottivi: « ==La parentela è il vincolo tra le persone che discendono da uno stesso stipite, sia nel caso in cui la filiazione è avvenuta all’interno del matrimonio, sia nel caso in cui è avvenuta al di fuori di esso==, sia nel caso in cui il figlio è adottivo. Il vincolo di parentela non sorge nei casi di adozione di persone maggiori di età, di cui agli articoli 291 e seguenti ». La portata della norma è duplice. Da una parte, è venuta meno la ragion d’essere dell’istituto della legittimazione, che è stato abrogato in toto dalla stessa legge (art. 1, comma 10, L. n. 219/2012). La legittimazione, infatti, consentiva al genitore naturale di far acquisire ai propri figli nati fuori del matrimonio gli stessi diritti dei figli legittimi e, con la piena equiparazione di tutte le categorie di figli, è risultata priva di ogni funzione pratica.
	- La disposizione citata si riferisce altresì ai figli adottivi, senza operare distinzioni. Se non si dubita del pieno inserimento del figlio adottivo nella famiglia dell’adottante nell’ipotesi ordinaria di adozione di minori (un tempo detta appunto « legittimante »), è invece discusso se un tale effetto si estenda anche alle ipotesi di adozione in « casi particolari » (§ 616), per le quali in precedenza un tale effetto si riteneva escluso. La questione ruota attorno all’art. 55 L. 4 maggio 1983, n. 184, a norma del quale all’adozione in « casi particolari » si applicano le norme sull’adozione dei maggiorenni: sulla base di tale rilievo parte della dottrina ritiene che l’adozione in « casi particolari » non faccia sorgere il vincolo di parentela; altra parte della dottrina considera implicitamente superata, in parte qua, la regola dell’art. 55 L. n. 184/1983 e perciò estende tutti gli effetti dello status unico di figlio ad ogni ipotesi di adozione di minori.
- Peraltro, data l’ampia portata dei nuovi principi introdotti, la legge del 2012 non ha operato direttamente tutte le conseguenti modificazioni del codice civile e di specifiche leggi toccate dal nuovo regime (per esempio la legge sul divorzio, la legge sull’adozione e quella sull’ordinamento dello stato civile) e perciò bisognose di un adeguamento. È stata pertanto conferita una delega al Governo affinché emanasse uno o più decreti legislativi finalizzati alla modifica delle disposizioni vigenti, onde eliminare ogni residua discriminazione tra figli legittimi, naturali e adottivi, nel rispetto dell’art. 30 Cost. e del principio sopra menzionato di unicità dello stato giuridico della filiazione (art. 2 L. n. 219/2012). La delega è stata esercitata con l’emanazione del D.Lgs. 28 dicembre 2013, n. 154, che ha innovato numerose disposizioni del codice civile e di leggi speciali. Nel prosieguo di questo capitolo, per brevità, con l’espressione Novella si intenderà alludere al sistema delle nuove disposizioni introdotte dalla L. n. 219/2012 e dal decreto delegato n. 154/2013.

##### Figli nati nel matrimonio
La descritta equiparazione dei figli un tempo detti legittimi e naturali attiene allo status di figlio, ossia alla sua condizione giuridica nei rapporti con i genitori e i membri della famiglia. ==Rimangono però diverse le regole che governano la costituzione del rapporto di filiazione, le quali variano a seconda che si tratti di figli nati nel matrimonio o al di fuori di esso.== 

Perché ad una persona possa attribuirsi lo status di figlio nato nel matrimonio occorre che sia stato generato da persone tra loro coniugate. Il fatto immediatamente noto è, ovviamente, la nascita da  donna coniugata; occorre, però che il figlio sia stato concepito ad opera del marito della madre; il che, in particolare nel passato, non era sempre di agevole accertamento (gli antichi ammonivano che mater semper certa, pater numquam), e pertanto ==la legge interviene con due presunzioni che sono state mantenute,== con qualche modificazione, anche dalla recente Novella.
- La prima presunzione, posta dall’art. 231 c.c., stabilisce che il ==marito è il padre del figlio concepito o nato durante il matrimonio== (pater is est quem iustae nuptiae demonstrant), salva la possibilità di esperire un’azione per « disconoscere » il figlio, ossia far accertare che quest’ultimo non è stato concepito dal marito della madre (v. § 607).
- La seconda, fondata sulla normale durata della gestazione, riguarda il figlio nato non in costanza di matrimonio: egli ==si ritiene comunque concepito durante il matrimonio se la nascita avvenga quando siano trascorsi non più di trecento giorni dallo scioglimento==, dalla cessazione degli effetti civili o dall’annullamento del matrimonio (art. 232 c.c.).
	-  Viceversa la presunzione di paternità non opera (art. 232, comma 2, c.c.) se il figlio sia nato decorsi trecento giorni dalla pronuncia della separazione giudiziale tra i coniugi o dall’omologazione della separazione consensuale, ovvero dalla data in cui i coniugi sono stati autorizzati dal giudice a vivere separati in pendenza di un giudizio di separazione, di divorzio o di annullamento del matrimonio. In tal caso, pur restando operante il vincolo coniugale, la cessazione legale della convivenza fa venir meno il presupposto sostanziale della presunzione di concepimento da parte del marito (separato) della madre. Tuttavia ciascuno dei coniugi ed i loro eredi, o il figlio stesso, possono provare che il concepimento è comunque avvenuto durante il matrimonio (art. 234 c.c.).
- È ovvio, sempre in considerazione della normale durata della gestazione, che il figlio nato dopo le nozze, ma prima che siano trascorsi 180 giorni dalla celebrazione, è stato concepito prima delle nozze stesse. In tal caso legge previgente stabiliva che il figlio è « reputato legittimo » (art. 233 c.c., oggi abrogato), ma entrambi i coniugi ed il figlio stesso potevano agire per il « disconoscimento » della paternità (v. § 606). Il sistema della ==Novella ha rimosso la regola specifica sul concepimento ante nuptias: l’art. 231 c.c., nel testo introdotto dal D.Lgs. n. 154/2013, attribuisce senza distinzioni la paternità al marito della madre ogni qual volta il figlio sia « concepito  o nato » durante il matrimonio, anche se non siano trascorsi centottanta giorni dalla celebrazione. Anche in quest’ultima ipotesi il regime dell’eventuale disconoscimento sarà, perciò, quello previsto in via generale (§ 607).==

**PROVA DELLA FILIAZIONE** (ATTO DI NASCITA o POSSESSO DI STATO)
Lo status di figlio ==si prova con l’atto di nascita== (v. § 60) iscritto nei registri dello stato civile (art. 236, comma 1, c.c.). Ai fini della redazione dell’atto di nascita l’ufficiale di stato civile raccoglie la dichiarazione di coloro che sono tenuti a denunciare la nascita (vale a dire uno dei genitori, o un loro procuratore speciale, il medico o comunque una persona che abbia assistito al parto: art. 30, D.P.R. 3 novembre 2000, n. 396) e accerta che la nascita sia effettivamente avvenuta mediante l’attestazione di nascita rilasciata dalla struttura sanitaria in cui è avvenuto il parto o dal personale sanitario che vi abbia assistito. La legge (art. 30, comma 1, D.P.R. 3 novembre 2000,
n. 396) precisa che ==chi compie la dichiarazione deve rispettare l’eventuale volontà della madre di non essere nominata== (v. però quanto si dirà in tema di parto anonimo e diritto del nato alla conoscenza delle proprie origini al § 616).
L’atto di nascita indica le generalità dei genitori e, se questi sono tra loro sposati, costituisce il titolo dello stato di figlio nato nel matrimonio. Tuttavia se la madre non consente di essere nominata nell’atto di nascita le presunzioni che gli artt. 231 e 232 c.c. pongono a fondamento dell’acquisto dello status di figlio nato nel matrimonio
non potranno operare e dunque il nato non acquisterà tale qualità giuridica (con la conseguenza, anzitutto, che non opererà la presunzione di paternità in capo al marito della madre). La giurisprudenza già prima della Novella era giunta ad ammettere che la madre — ancorché sposata — potesse dichiarare il figlio come « naturale » (qualora questo fosse frutto di una relazione adulterina), impedendo dunque l’acquisto dello status di figlio nato nel matrimonio (e perciò l’attribuzione della paternità al marito della madre). Si è ritenuto che tale comportamento sia lecito e non comporti la commissione del  reato di alterazione di stato (quanto meno nel caso in cui la dichiarazione della madre sia veritiera). 
Peraltro il figlio può sempre reclamare uno stato conforme alla presunzione di paternità (art. 239 c.c.).
In forza dell’art. 232, comma 2, c.c. lo status di figlio nato nel matrimonio è escluso altresì se i genitori al momento del concepimento erano separati e la madre, pur acconsentendo ad essere indicata come tale nell’atto di nascita, fa constare che il figlio è nato oltre i trecento giorni dall’inizio della vita separata dei genitori.

La Novella detta specifiche disposizioni che riguardano le fattispecie sopra descritte. Infatti l’art. ==239, comma 2, c.c. consente l’azione di reclamo dello stato di figlio da parte di chi sia nato nel matrimonio, ma sia stato iscritto nei registri dello stato civile come figlio di ignoti, per esempio perché la madre non ha voluto essere nominata nell’atto== (a meno che nel frattempo, proprio perché iscritto come figlio di ignoti, sia intervenuta sentenza di adozione)

Lo stato di figlio potrà essere dimostrato, qualora eccezionalmente manchi l’atto di nascita (perché non redatto, perché non iscritto nei registri dello stato civile, o perché questi sono andati distrutti, ecc.), mediante « il ==possesso continuo dello stato di figlio== » (art. 236, comma 2, c.c.). Si parla di possesso di stato ad indicare un insieme di circostanze che nel loro complesso valgano a dimostrare una relazione di filiazione e parentela tra una persona e la famiglia alla quale questa pretende di appartenere (art. 237 c.c.). Prima della Novella il possesso di stato operava solo rispetto alla filiazione legittima, oggi è esteso allo status di figlio nato fuori del matrimonio. 
Ad integrare il possesso di stato di figlio devono concorrere i seguenti elementi: 
- tractatus, ossia la persona deve essere sempre stata trattata dal genitore come figlio e, come tale, mantenuta, educata ed istruita; 
- fama, ossia deve essere stata costantemente considerata come figlio nei rapporti sociali e nell’ambito della famiglia (art. 237 c.c.). Il previgente art. 237 c.c. esigeva anche il requisito del nomen, ossia che il figlio avesse portato il cognome del (preteso) padre: tale disposizione è però stata abrogata dal D.Lgs. n. 154/2013.

Infine, ove manchino sia l’atto di nascita che il possesso di stato, la prova della filiazione può darsi, nell’ambito di un’azione di reclamo dello stato di figlio, con ogni mezzo (art. 241 c.c.).
