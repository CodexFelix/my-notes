### Vendita con patto di riscatto
La vendita con patto di riscatto (artt. 1500-1509 c.c.) è, secondo l’opinione più diffusa, una ==vendita sottoposta a condizione risolutiva potestativa==: il venditore si riserva il diritto di riavere la proprietà della cosa venduta mediante la restituzione del prezzo e i rimborsi stabiliti dalla legge (art. 1500 c.c.). Vi si ricorre, ==di solito, quando il venditore è indotto a vendere per realizzare denaro liquido== ma spera di potersi procurare, entro un certo termine, la somma necessaria per farsi restituire (riscattare, appunto) il bene alienato.


La vendita produce i suoi effetti, ma questi vengono eliminati se il venditore dichiara di voler riscattare la cosa venduta e restituisce il prezzo e le spese sostenute per la vendita. A tutela del venditore è stabilito che il patto con il quale quest’ultimo si impegni a restituire un prezzo superiore a quello incassato è nullo « per l’eccedenza » (art. 1500, comma 2, c.c.): se così non fosse il contratto potrebbe facilmente celare una pattuizione di tipo usurario, qualora per esempio un soggetto bisognoso di denaro vendesse un bene per 100, pattuendo un prezzo di riscatto di 200 (la nullità colpisce qualsiasi pattuizione che comporti per il riscattante un esborso superiore al prezzo, anche a titolo di interessi: Cass. 30 marzo 2016, n. 6144).
==Basta la dichiarazione di esercizio del diritto potestativo di riscatto, accompagnata dal pagamento o dalla sua offerta reale, a far rientrare la proprietà nel patrimonio del venditore: non occorre un nuovo contratto di vendita in senso inverso rispetto al precedente==.
- Come sappiamo la condizione, se si verifica, **ha effetto retroattivo** (retroattività reale: art. 1360 c.c.; v. § 324). Perciò (salva l’applicazione dei princìpi sulla trascrizione) il riscatto== ha effetto rispetto ai subacquirenti, i quali sono tenuti a rilasciare la cosa ==(art. 1504 c.c.).==
- L’esercizio del diritto di riscatto è sottoposto ad un **breve termine di decadenza**, di due anni per i beni mobili e di cinque per gli immobili (art. 1501 c.c.). Il termine è inderogabile ed improrogabile.
- **Il patto di riscatto si distingue dal patto di retrovendita** (de retrovendendo), che ha effetti obbligatori: esso obbliga il compratore alla stipulazione di un nuovo contratto di vendita (è quindi, in sostanza, un contratto preliminare di vendita, nel quale chi compra si obbliga a rivendere al venditore).
- Diversa dal patto di riscatto è anche la in diem addictio, che è la clausola con la quale si stabilisce che la vendita fatta resta caducata se entro un certo termine il venditore trova da vendere la cosa ad un altro acquirente a condizioni migliori. Dall’interpretazione della volontà delle parti risulterà se il patto dà luogo ad una condizione sospensiva o risolutiva.


### Vendita di cose mobili
La vendita di merci — e in genere di cose mobili — costituisce ovviamente il caso più frequente di compravendita. Non stupisce, pertanto, che alla vendita di cose mobili il codice dedichi numerose norme (v. artt. 1510-1522 c.c.).

Luogo di consegna:
- La legge si preoccupa di specificare quale debba essere il luogo della consegna (art. 1510 c.c.), che==, in assenza di apposito patto, è il luogo in cui la cosa si trovava all’atto della conclusione del contratto,== ovvero quello in cui il venditore aveva il domicilio o la sede dell’impresa.
- ==Se la cosa venduta deve essere trasportata, il venditore si libera consegnando la cosa al vettore== (art. 1510, comma 2, c.c.): la merce, dunque, viaggia « a rischio e pericolo » del compratore (v. anche art. 1465 c.c.; v. § 355) e i costi del trasporto sono a carico del compratore. Sono salvi i patti o usi contrari.
	- In tema di vendita con trasporto la prassi del commercio internazionale ha messo a punto apposite clausole volte a regolare la distribuzione dei rischi e dei costi: la clausola cif (cif sono le iniziali delle tre parole inglesi cost, insurance, freight, cioè, la somma pagata dal compratore comprende, oltre al prezzo della merce, le spese per il caricamento, per l’assicurazione, insurance, e per il trasporto, freight): la clausola comporta per il venditore l’obbligo di consegnare la polizza di assicurazione e, di regola, l’assunzione del rischio da parte del compratore dal momento in cui è avvenuto il caricamento sulla nave; la clausola fob (free on board = franco a bordo, franco stazione partenza): il venditore si assume le spese per portare la cosa fino al mezzo di trasporto e quelle per il caricamento su tale mezzo (vagone, nave), mentre quelle di trasporto e assicurazione sono a carico del compratore. In caso di vendita internazionale a distanza, la giurisdizione appartiene al giudice dello Stato nel quale i beni sono stati o avrebbero dovuto essere consegnati (Cass., sez. un., 13 dicembre 2018, n. 32362).
Apposite regole riguardano la **tutela contro l’inadempimento delle parti:**
— se il compratore non si presenta a ricevere la cosa venduta, il venditore può depositarla in un pubblico deposito, a spese del compratore (art. 1514 c.c.);
— ==se il compratore non paga il prezzo==, il venditore può far vendere la cosa per conto e a spese del compratore per mezzo di un ufficiale giudiziario o di un commissario nominato dal tribunale, ed ha diritto alla rifusione del minor prezzo incassato e al risarcimento del danno (c.d. ==« vendita in danno » del compratore==) (art. 1515 c.c.);
—==se è il venditore a non adempiere il contratto==, e questo ha per oggetto cose fungibili aventi un prezzo corrente di mercato, il compratore può farle acquistare a spese del venditore, sempre per mezzo di un commissario, e ha diritto al maggior costo sostenuto e al risarcimento del danno (c.d. « ==compera in danno== »; art. 1516 c.c.);
— è, infine, previsto un particolare mezzo di risoluzione del contratto: se una delle parti offre la propria prestazione, e l’altra non l’accetta e non esegue la propria, il contratto si risolve di diritto; la risoluzione ha luogo, però, soltanto se la parte non inadempiente dichiara di volersene avvalere entro otto giorni dalla scadenza del
termine; altrimenti si applicano le regole generali sulla risoluzione del contratto (art. 1517 c.c.).


Figure particolari di vendite mobiliari espressamente contemplate dal codice civile sono:
1) la **vendita con riserva di gradimento** (art. 1520 c.c.), che costituisce, in sostanza, un’opzione: infatti, vincolato è soltanto il venditore, ed ==il contratto si perfeziona, obbligando pure il compratore, soltanto quando costui comunica al venditore che la cosa è di suo gradimento== (v. § 301);
2) la **vendita a prova**, che è una vendita sottoposta alla ==condizione sospensiva== (Cass. 29 aprile 2016, n. 8491) ==che la cosa abbia le qualità pattuite== o sia idonea all’uso a cui era destinata (art. 1521 c.c); 
3) la **vendita su campione**, che è una vendita perfetta, ma può essere risolta se la merce è difforme dal campione. Differisce dalla vendita su tipo di campione, perché in quest’ultima vendita, per ottenere la risoluzione, occorre una difformità notevole dal campione, che ha solo valore orientativo (art. 1522 c.c.);
4) **la vendita su documenti** che attribuiscono, come vedremo, a chi li possiede il diritto ad ottenere la consegna delle cose dal detentore ed il potere di alienarle a terzi (duplicato della lettera di vettura, polizza di carico, fede di deposito e nota di pegno) (artt. 1790, 1791, 1793 c.c.). In questo tipo di vendita la consegna delle cose vendute avviene con la consegna di uno di questi documenti (art. 1527 c.c.). Se la vendita riguarda cose che si trovano in viaggio e fra i documenti consegnati al compratore è compresa la polizza di assicurazione contro i rischi del trasporto, i rischi della cosa sono a carico del compratore non dal momento della conclusione della vendita, come vorrebbe la regola generale, ma dal momento anteriore in cui le cose sono state consegnate al vettore, prima della conclusione della vendita (art. 1529, comma 1, c.c.): il compratore è pertanto tenuto a pagare l’intero prezzo anche se al momento della vendita la cosa era già perita e deteriorata durante il trasporto, e sarà legittimato ad ottenere l’indennizzo dalla compagnia assicuratrice. Ovviamente la legge non tutela mai la mala fede: quindi se il venditore era al corrente dell’avaria o perimento, e le ha in mala fede taciute al compratore, la norma non si applica (art. 1529, comma 2, c.c.);
5) la **vendita a termine di titoli di credito** (art. 1531 c.c.). Nella pratica ha assunto una particolare configurazione e trova frequente applicazione nelle contrattazioni che avvengono in borsa. Ce ne occuperemo nel § 380.