### Le fonti di terzo grado: il diritto internazionale derivato
I trattati possono contenere, oltre a norme di carattere materiale, anche «regole formali o strumentali, regole cioè che istituiscono ulteriori procedimenti o fonti di produzione di norme» (CONFORTI): tali regole
costituiscono le fonti previste da atti unilaterali o da accordi e formano il cd. «diritto internazionale derivato».
>Nella gerarchia delle fonti possono essere considerate fonti di secondo o terzo grado in base al modo di intendere il rapporto tra consuetudine e trattato (sono di secondo grado per quella parte di dottrina che ritiene tale rapporto paritario, di terzo grado per gli autori che attribuiscono alla consuetudine rango superiore).

Le principali fonti di questo genere sono gli atti posti in essere da un'organizzazione internazionale, e rappresentano le manifestazioni della volontà dei suoi organi destinate ad incidere sulla sfera soggettiva degli
Stati membri. 
Tali fonti sono, inoltre, classificabili in base alla loro rilevanza interna o esterna (v. infra). In materia, comunque, non esiste una denominazione comune, per cui due atti aventi lo stesso nomen juris possono avere effetti sostanzialmente diversi all'interno delle organizzazioni che li hanno posti in essere, o viceversa.


Tali atti non rientrano tra le fonti elencate dall'art. 38 dello Statuto della Corte Internazionale di Giustizia; la loro omissione può essere giustificata da due motivi:
- l'articolo in questione riprende un analogo articolo inserito nello Statuto della Corte Permanente Internazionale di Giustizia, redatto in un'epoca (1920) in cui il fenomeno delle organizzazioni internazionali era decisamente meno rilevante rispetto al periodo dal secondo dopoguerra in poi;
- gli atti delle organizzazioni internazionali non hanno, in genere, un'efficacia vincolante per gli Stati membri. Se sussiste, tale efficacia deriva dal trattato istitutivo (oltre che dalla norma consuetudinaria pacta sunt servanda), non da una pretesa capacità dell'organizzazione di emanare atti giuridici vincolanti.

### Atti a rilevanza interna
Appartengono a questa categoria tutti quegli atti posti in essere al fine di dettare le regole di funzionamento dell'organizzazione (regolamenti procedurali, ripartizione delle spese etc.) o che incidono sulla sua struttura, come nel caso dell'ammissione di nuovi membri o della creazione di organi sussidiari.
Tali atti sono contemplati dai trattati istitutivi di tutte le organizzazioni internazionali e hanno efficacia vincolante.

Tra gli atti che rientrano nella sfera autorganizzativa delle organizzazioni internazionali possono essere annoverate le decisioni dell'Assemblea Generale dell'ONU in merito all'ammissione di nuovi membri (art. 4 dello Statuto ONU) o, ancora, quelle relative all'approvazione del bilancio e alla ripartizione delle spese, previste dall'art. 17.

### Atti a rilevanza esterna
Gli atti a rilevanza esterna si differenziano da quelli a rilevanza interna in quanto producono effetti giuridici per gli Stati (e, più raramente, per gli individui) nell'ordinamento internazionale.
Possono essere suddivisi in due tipologie in base al loro effetto vincolante o non vincolante.

Secondo LEANZA-CARACCIOLO gli atti a carattere vincolante si dicono ad effetto reale se non necessitano di alcun provvedimento interno per produrre i propri effetti, o ad effetto obbligatorio, quando vincolano gli Stati ad adottare atti di esecuzione e attuazione.
Possono, inoltre, avere contenuto dettagliato (è il caso delle norme self-executing come i regolamenti dell'Unione europea) o programmatico (norme non self-executing es. le direttive europee). 
È in quest'ultima ipotesi che la disciplina in essi contenuta deve essere integrata dagli Stati con proprie misure di attuazione.

==Nonostante il potere di emanare decisioni vincolanti da parte delle O.I. nei confronti degli Stati sia piuttosto limitato, esistono due importanti eccezioni:==
- da un lato, il ==Consiglio di Sicurezza== delle Nazioni Unite che, conformemente all'art. 41 dello Statuto, «può decidere quali misure, non implicanti l'impiego delle forze armate, debbano essere adottate per dare effetto alle sue decisioni, e può invitare i membri delle Nazioni Unite ad applicare tali misure»;
- dall'altro, ==I'Unione europea==, che è dotata di un vero e proprio potere legislativo centralizzato che si concretizza nella produzione di regolamenti, direttive e decisioni che incidono negli ordinamenti agli Stati membri senza che questi possano o meno acconsentirvi.

Anche gli istituti specializzati delle Nazioni Unite, in alcuni casi, hanno il potere di emanare, a maggioranza, decisioni vincolanti per gli Stati membri, o meglio (come nel caso dell'ICAO, dell'OMS etc.) decisioni che divengono vincolanti se gli Stati non manifestano entro un certo periodo di tempo la volontà di non conformarsi ad esse.

==Gli atti ad efficacia non vincolante costituiscono il cd. soft law== (o droit mou), e sono la principale fonte di diritto prodotta dalle organizzazioni internazionali. Rientrano in tale categoria le raccomandazioni e le dichiarazioni di princìpi emanate dall'Assemblea Generale dell'ONU e le raccomandazioni e i pareri dell'Unione europea.

### Atti legislativi dell'UE
L'unica organizzazione alla quale è riconosciuto un vero e proprio potere legislativo nei confronti degli Stati membri è l'Unione europea che, a norma dell'art. 288 TFUE (Trattato sul Funzionamento dell'Unione europea), può adottare regolamenti, direttive e decisioni (ormai definiti «atti legislativi» dopo la riforma di Lisbona):
- i regolamenti hanno una portata generale, sono obbligatori in tutti i loro elementi e direttamente applicabili. Di regola, si tende con essi a dettare una disciplina uniforme, soprattutto in settori in cui l'Unione gode di competenza esclusiva. In quanto atto a carattere generale, il regolamento presenta il carattere dell'astrattezza: non si rivolge a destinatari determinati, ne identificabili, ma a categorie considerate astrattamente e nel loro insieme. I suoi destinatari sono, dunque, tutti i soggetti giuridici dell'Unione (Stati membri, nonche persone fisiche e giuridiche degli Stati stessi) (MONACO). Tale peculiarità distingue il regolamento sia dalle direttive, che hanno come destinatari gli Stati, sia da quelle decisioni che designano espressamente i soggetti cui sono rivolte. L'obbligatorieta in tutti i suoi elementi costituisce un ulteriore elemento di differenziazione tra il regolamento e la direttiva, poiche quest'ultima vincola i destinatari solo quanto al fine da perseguire. La caratteristica più «originale» dei regolamenti rispetto ai tradizionali atti posti in essere dalle organizzazioni internazionali è, però, la diretta applicabilità all'interno degli Stati membri: ciò implica che, affinche il regolamento acquisti efficacia giuridica, non si rende necessaria l'adozione di un atto di recepimento o di adattamento nei singoli ordinamenti statali. Il regolamento è, pertanto, self-executing, ha validità automatica nei Paesi membri dell'Unione Europea e attribuisce a questi ultimi, nonche ai loro organi e ai privati, diritti e obblighi alla stregua di una legge nazionale. Il principio della diretta applicabilità è stato affermato dalla Corte di Giustizia dell'Unione Europea con giurisprudenza costante, sottolineando l'illiceità di misure nazionali di trasformazione. Come tutti gli atti emanati dall'Unione europea sono pubblicati nella Gazzetta Ufficiale dell'Unione ed entrano in vigore, di regola, dopo il 20mo giorno successivo alla loro pubblicazione;
- le **direttive**, indirizzate ad uno o più Stati membri (ma non ai privati cittadini), sono vincolanti solo riguardo al risultato da conseguire, lasciando alla discrezione dei destinatari la scelta dei mezzi e delle misure da adottare entro un termine determinato. Sono strumenti di legislazione indiretta (cd. riforme quadro) a due stadi. ==Si può pertanto affermare che le direttive impongono un'obbligazione di risultato=== (MONACO), lasciando liberi gli Stati di adottare le misure dagli stessi ritenute opportune. Ex art. 288 TFUE, inoltre, esse non hanno efficacia diretta, in quanto non producono diritti e obblighi che i giudici nazionali sono tenuti a far osservare. ==Tale affermazione, tuttavia, non è senza eccezioni, dal momento che la Corte di Giustizia dell'Unione Europea ha ammesso l'efficacia diretta in talune ipotesi, con particolare riguardo ai rapporti tra i cittadini e lo Stato (effetto verticale== delle direttive). Le direttive, oltre all'enunciazione di principi e criteri generali e delle regole finali destinate ad essere tradotte dal singolo Stato in norme di dettaglio, possono indicare con precisione le norme  interne che gli Stati sono tenuti ad adottare; si parla in questo caso di direttive dettagliate, che limitano la discrezionalità dello Stato alla scelta della forma giuridica interna (legislativa, regolamentare o amministrativa) da dare alla norma gia fissata dall'ordinamento dell'Unione;
- le decisioni sono obbligatorie e vincolanti in tutti i loro elementi e, se designano i destinatari, la loro obbligatorietà si rivolge solo a questi ultimi (verso i quali corre l'obbligo della notifica). Esse sono, di regola, direttamente applicabili alle stesse condizioni delle direttive. Quando la decisione è rivolta a destinatari precisi costituisce espressione di un'attività amministrativa piuttosto che normativa; negli altri casi si configura come atto normativo.

### Raccomandazioni dell'ONU
Una delle principali attività delle organizzazioni internazionali esistenti, in primis dell'ONU, è costituita dalla emanazione di raccomandazioni che, ==pur non avendo forza vincolante, svolgono un ruolo determinante nell'elaborazione e nello sviluppo progressivo del diritto internazionale==.

Il loro contenuto, inoltre, può assumere carattere vincolante se viene riprodotto da un accordo internazionale (ciò è avvenuto per molte risoluzioni generali adottate in ambito ONU) o se gli Stati si obbligano a rispettarlo stipulando un ulteriore atto giuridico.

In passato CONFORTI sosteneva che le raccomandazioni fossero suscettibili di produrre una particolare conseguenza giuridica denominata effetto di liceità, ossia consentivano ad uno Stato di contravvenire a precedenti obblighi derivanti da norme consuetudinarie o pattizie per rispettare una raccomandazione di un organo internazionale senza commettere un illecito internazionale. Tale orientamento, proposto per la prima volta dall'Autore nel 1968, sembrava essere giustificato dalla prassi di quegli anni, quando le raccomandazioni emanate dalle organizzazioni internazionali, in particolare dalle Nazioni Unite, «non erano, come oggi, né numerose né tanto prolisse da finire per contenere spesso tutto e il contrario di tutto», e ad esse gli Stati mostravano la tendenza a conformarsi in virtù dell'obbligo di cooperazione ricavabile dai trattati istitutivi delle organizzazioni stesse (1). 
Secondo CONFORTI, la prassi più recente non consente più di riconfermare la sussistenza dell'effetto di liceità, con la conseguenza che le raccomandazioni andrebbero oggi inquadrate come meri atti di soft law (v. Cap. 5, §7). Essa smentirebbe, altresì, la posizione di parte della dottrina che qualifica come comportamento illecito il mancato rispetto di raccomandazioni su uno stesso oggetto reiterate nel tempo, anche perche ciò equivarrebbe a sancire l'obbligatorietà di atti giuridicamente non vincolanti (che, appunto, raccomandano, non impongono) solo perché emanati con una certa costanza.

Coloro che, invece, ancora riconoscono I'«effetto di liceità», ritengono tuttavia che esso sussista: 
- esclusivamente fra i membri dell'organizzazione;
- limitatamente alle raccomandazioni legittime, ossia rientranti nelle competenze istituzionali degli organi che le emanano. Occorre, però, segnalare che ad eccezione dell'Unione Europea le organizzazioni internazionali sono generalmente prive di un organo deputato ad accertare la legittimità degli atti, per cui, come sostenuto da LEANZA-CARACCIOLO, «è evidente che l'effetto di liceità può verificarsi solo tra quegli Stati membri che abbiano votato a favore della raccomandazione o che l'abbiano approvata senza alcuna riserva». Inoltre, per i suddetti Autori il fondamento giuridico di tale  effetto «discende, comunque, dall'obbligo di cooperare con  l'organizzazione, che è implicito in ogni trattato istitutivo, e dal potere che sempre tale trattato riconosce all'organizzazione di perseguire i propri fini ... ».