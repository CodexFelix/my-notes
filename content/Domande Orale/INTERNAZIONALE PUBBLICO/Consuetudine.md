La **funzione normativa** è il potere vincolante delle norme internazionali per gli Stati. Bisogna distinguere tra _diritto internazionale generale_ (norme che si indirizzano a tutti gli Stati) e _diritto internazionale particolare_ (norme che vincolano una ristretta cerchia di Stati, che di solito hanno partecipato alla loro formazione). Ad esempio, la ==Costituzione italiana (art. 10) afferma che l’ordinamento si conforma alle norme di diritto internazionale generalmente riconosciute==. La Costituzione si riferisce alle norme consuetudinarie, formatesi nell’ambito della comunità internazionale nel tempo e attraverso l’uso continuo, di cui si può affermare l’esistenza, solo se si dimostra che sono rispettate dagli Stati per prassi costante. Questa è la **consuetudine**, fonte di primo grado del diritto internazionale che, tuttavia, ha dato vita sinora ad una scarsa quantità di norme.


Le norme di diritto internazionale generale hanno natura consuetudinaria e vincolano tutti gli Stati.

La **consuetudine** è caratterizzata dal comportamento uniforme, costante e ripetitivo (**==diuturnitas==** o **prassi**) da parte della generalità degli Stati, accompagnato dalla convinzione della sua obbligatorietà e necessità o doverosità sociale ==(**opinio juris sive necessitatis==**).

La critica a questa **concezione dualistica** basa la consuetudine sulla sola prassi; ammettere anche il secondo aspetto, vorrebbe dire per lo Stato incorrere in un errore: coscienza di un’obbligatorietà giuridica non ancora esistente. Di fatto, la giurisprudenza internazionale e interna si riferisce sempre ai due elementi. 

A conferma di questo vi è anche il comportamento degli Stati che, quando non vogliono che la sola prassi crei nuovo diritto, si affrettano a dichiarare che un certo comportamento, che intendono tenere, è dettato da sole ragioni di cortesia o che esso non è idoneo a creare un precedente per la formazione di una norma consuetudinaria o per l’abrogazione di una norma preesistente (**desuetudine**). I cerimoniali e gli usi di cortesia, quindi, non si concretano in consuetudini, in quanto, pur se dotati di _diuturnitas_, gli Stati non sono convinti della loro obbligatorietà. 
In tal senso, la Cassazione penale a Sezioni Unite (1955) ha dichiarato che l’estensione delle immunità diplomatiche al personale di servizio delle ambasciate e ai familiari del diplomatico rappresenta una consuetudine internazionale a titolo di pura cortesia, ma, mancando l’opinio juris sive necessitatis, non costituisce obbligo internazionale.

Inoltre, l’indagine sull’_opinio_ _juris sive necessitatis_ serve per accertare se in un determinato trattato siano presenti norme di diritto generale (consuetudine confermata dall’accordo) o norme di diritto convenzionale (regole nuove limitate ai rapporti tra i contraenti).

L’elemento dell’_opinio_ _juris sive necessitatis_ è ==rilevante anche per stabilire se lo Stato vuole modificare il diritto consuetudinario esistente, affermando una nuova consuetudine o una desuetudine, o se sia incorso in un illecito internazionale==.
Il **Conforti** risponde che un Governo può violare il diritto consuetudinario (c’è sempre una violazione iniziale alla nascita di una nuova consuetudine), se dimostra che detta violazione sia sorretta dal convincimento della sua doverosità sociale.

Per quanto riguarda l’esistenza dell’elemento della **diuturnitas**, occorre un certo tempo, più o meno lungo, per la formazione della consuetudine. Il tempo può essere tanto più breve quanto più diffuso è un certo atteggiamento nella comunità internazionale. Non esistono, invece, **consuetudini istantanee**, poiché mancano i caratteri di stabilità e ripetitività richiesti dal diritto non scritto.

Alla **formazione della consuetudine** possono concorrere non solo organi detentori del potere estero con atti esterni (trattati, note diplomatiche, comportamenti in seno ad organismi internazionali), ma anche altri organi con atti interni (leggi, sentenze, atti amministrativi). ==Un ruolo decisivo è ricoperto dalla giurisprudenza== che può contribuire notevolmente all’evoluzione del diritto consuetudinario (es.: ==passaggio dalla immunità assoluta degli Stati esteri dalla giurisdizione civile alla solo immunità pubblica e non anche privatistica==). Le corti possono contribuire all’identificazione delle cause di estinzione e di nullità dei trattati, promuovendo la difesa di valori, tutelati costituzionalmente dall’ordinamento interno e diffusi nella generalità dei Paesi, anche a livello internazionale.

**La** **consuetudine si impone a tutti gli Stati** (anche quelli di nuova formazione), abbiano o meno partecipato alla sua formazione. Gli Stati nati dalla decolonizzazione hanno contestato il vecchio diritto consuetudinario, poiché formatosi in epoca coloniale e rispondente ad interessi diversi dai nuovi. Da qui la pretesa di ritenere cogenti solo le norme consuetudinarie liberamente accettate.

Secondo Conforti bisogna distinguere la contestazione fatta dal singolo Stato (**persistent objector**), da quella di un gruppo di Stati. 
- Nel primo caso, la contestazione, anche se ripetuta, è irrilevante, né per l’applicabilità occorre la prova dell’accettazione, altrimenti si negherebbe l’esistenza di un diritto generale valido per tutti. Del resto lo Stato singolo non chiede l’inopponibilità nei suoi confronti di una consuetudine già formata, ma vuole impedirne la formazione o negare che questa sia avvenuta. 
- Nel caso di contestazione fortemente e ripetutamente espressa da un ==gruppo nutrito di Stati, la consuetudine non può considerarsi esistente nei loro confronti== e, quindi, non è applicabile. Ma, prima di giungere alla conclusione dell’inesistenza, l’interprete deve sforzarsi di salvare la norma consuetudinaria contestata, rifacendosi a principi giuridici comuni anche generalissimi.

E’ da respingere l’opinione di gran parte degli **Stati in sviluppo**, maggioranza nell’Onu, che, riferendosi alla grande produzione di risoluzioni e raccomandazioni a carattere universale da parte degli organi delle Nazioni Unite, parlano di formazione quasi legislativa del nuovo diritto internazionale generale e consuetudinario. Queste ==risoluzioni non hanno forza vincolante e i comportamenti in esse contenuti diventano cogenti solo se confermati dalla _diuturnitas_ e dall’_opinio_ _juris sive necessitatis_== o se sono trasferite in convenzioni internazionali.

E’ da ammettere, poi, l’esistenza di **consuetudini particolari** (di natura locale o regionale). Si tratta di ==diritto non scritto formatosi per modificare o abrogare, norme poste da un determinato trattato==. La fattispecie avviene in caso di accordi istitutivi di organizzazioni internazionali, quando i contraenti o gli organi dell’organizzazione danno vita ad una prassi modificatrice delle norme a suo tempo pattuite e basate sul diritto generale. Le consuetudini particolari non possono modificare o abrogare patti quando l’organizzazione è dotata di organismi che controllano il rispetto del trattato istitutivo (es.: Ce).

In ogni caso, anche la consuetudine particolare risulta sempre dall’uniformità dei comportamenti degli Stati contraenti di un trattato o di un’area geografica, senza che sia necessario indagare se il singolo Stato abbia effettivamente partecipato alla formazione della stessa. Si parla invece di **reciprocità**, e non di consuetudini particolari, in caso di uniformità di contegni tra un certo numero di Stati non legati da trattati o da vincoli geografici e di altra natura.

Alle norme consuetudinarie generali è applicabile l’**analogia**, interpretazione estensiva che applica una norma ad un fatto nuovo che essa non contempla, ma i cui caratteri essenziali sono simili al vecchio caso. (es.: applicazione delle norme sulla navigazione marittima alla navigazione cosmica).