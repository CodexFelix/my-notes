Esistono altri condizionamenti alla sovranità territoriale derivanti dai limiti alla libertà di **sfruttamento delle risorse naturali**, che, se indiscriminato, può produrre all’ambiente danni irreversibili.

Spesso si è posto il problema se il diritto consuetudinario imponga l’obbligo di non compiere atti nocivi, soprattutto nel quadro di rapporti di vicinato (utilizzo e inquinamento dei fiumi, emissione di fumi e sostanze tossiche da attività industriali in prossimità dei confini). Di simili problematiche si sono occupate la **Dichiarazione di Stoccolma** (nell’ambito della Conferenza indetta dall’Onu nel 1972 sull’ambiente umano) e la Dichiarazione della **Conferenza di Rio** del 1992, che tuttavia non hanno forza vincolante. In base ad esse gli Stati hanno il diritto sovrano di sfruttare le proprie risorse naturali in conformità alla propria politica ambientale e hanno l’obbligo di assicurarsi che le attività esercitate non causino danni all’ambiente in altri Stati.

In definitiva, secondo **Conforti**, che si discosta da quella dottrina che parla addirittura dell’esistenza di un diritto umano all’ambiente previsto dal diritto consuetudinario, non possono ancora ravvisarsi norme di diritto generale che impongono agli Stati obblighi sugli usi nocivi del territorio. Un’eccezione può essere fatta nell’utilizzo delle acque comuni (fiumi, laghi): sarebbe vietato qualsiasi uso che possa nuocere ad altri utilizzatori (deviazione, sottrazione, inquinamento).
_Sulla materia esiste un accordo quadro, a cui dovrebbero ispirarsi i rapporti degli Stati rivieraschi, realizzato da una **Convenzione Onu del 1997**, non ancora in vigore. Essa prevede un utilizzo equo e ragionevole dei corsi d’acqua; ogni Stato rivierasco deve adottare le misure necessarie per evitare di causare danni agli altri Stati rivieraschi e, nel caso in cui il danno si sia verificato lo stesso, discutere la questione dell’indennizzo._


Tuttalpiù il diritto consuetudinario può prevedere un generale obbligo di informare gli altri Stati dell’imminenza o dell’attualità di un incidente, affinché si possano adottare misure preventive adeguate. Per il resto non si può concludere che gli Stati si sentano effettivamente vincolati a impedire l’uso nocivo del territorio. L’unico caso è rappresentato da una controversia tra Stati Uniti e Canada risolto dalla **sentenza arbitrale sulla Fonderia di Trail**, emessa nel 1941. L’impianto canadese, operante al confine tra i due Stati, aveva danneggiato gravemente le colture americane. La pronuncia affermò che, ==in base ai principi del diritto internazionale e all’ordinamento degli Stati Uniti, nessuno Stato ha il diritto di usare o permettere che si usi il proprio territorio in modo da provocare danni a persone, beni e territorio di un altro Stato==. L’unicità di questo esempio non consente di ipotizzare una norma generale applicabile agli attuali fenomeni di inquinamento, causati oggi soprattutto dall’utilizzo di energia atomica. A questo bisogna aggiungere l’**atteggiamento** **dei** **Paesi in sviluppo**, che mal tollerano intralci al pieno sfruttamento delle proprie risorse, considerati un attentato al principio di sovranità. Inoltre, il principio affermato dalla Dichiarazione di Rio del 1992, in base al quale **chi inquina paga**, non potendosi considerare una norma consuetudinaria, può solo essere fonte di responsabilità dell’inquinatore all’interno dello Stato o, se esistono i presupposti processuali e le relative regole sulla responsabilità civile, di fronte ai giudici dello Stato inquinato.

Una linea di tendenza in formazione, anche se non ancora identificabile come diritto generale, riguarda l’esistenza dell’obbligo a gestire razionalmente le risorse del proprio territorio secondo criteri di **sviluppo sostenibile**, ovvero contemperare le esigenze di sviluppo economico con quelle della tutela ambientale, di **responsabilità intergenerazionale**, ossia sviluppo, ma salvaguardando le generazioni presenti e future, e di **approccio precauzionale**, cioè evitare attività rischiose per l’ambiente in mancanza di piene certezze scientifiche. Questa prerogativa è riconosciuta da alcune sentenze della Corte internazionale di giustizia e di tribunali interni.

Discorso diverso va fatto per il **diritto pattizio**. Accordi bilaterali e multilaterali sugli usi nocivi del territorio si sono andati moltiplicando negli ultimi anni. Più che delineare divieti precisi, essi si limitano a stabilire degli obblighi di cooperazione preventiva, informazione, assistenza e consultazione reciproca, ispirandosi ai criteri di sviluppo sostenibile, responsabilità intergenerazionale e approccio precauzionale. Ci sono, poi, altre Convenzioni che si preoccupano di imporre all’interno degli Stati contraenti la predisposizione di adeguati sistemi di responsabilità civile e penale.