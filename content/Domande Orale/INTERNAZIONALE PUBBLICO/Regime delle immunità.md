### Il concetto di immunità
Uno dei limiti classici all'esercizio della sovranità territoriale, in ossequio al principio di uguaglianza sovrana e orizzontale tra Stati è dato dalla presenza sul territorio di rappresentanti di altri Stati, a cui nel tempo sono stati equiparati anche i funzionari delle organizzazioni internazionali: il diritto internazionale, pertanto, impone allo Stato ospitante (o territoriale) di riservare un trattamento particolare (specifico regime di immunità):
- agli Stati stranieri
- agli agenti diplomatici di stati stranieri
- alle organizzazioni internazionali e ai loro funzionari

Ulteriore distinzione è tra:
- immunità statale in senso stretto, spettante agli Stati in quanto tali e ai loro enti pubblici
- immunità funzionale (ratione materiae), riservata agli individui relativamente agli atti compiuti nell'esercizio delle funzioni
- immunità personale (ratione personae) garantita agli individui-organi dello Stato straniero con il riferimento agli atti posti in essere al di fuori degli incarichi ufficiali.

### Trattamento degli Stati stranieri
Il diritto internazionale sancisce ==l'immunità giurisdizionale degli Stati==: ciò comporta che uno Stato straniero non può essere chiamato in giudizio di fronte ad un tribunale dello Stato territoriale (o Stato del foro). L'applicazione di tale principio spetta ai giudici interni, i quali dovranno rifiutare la loro giurisdizione qualora uno Stato straniero sia convenuto in giudizio.

Il suo fondamento si rinviene nel ==principio consuetudinario di uguaglianza sovrana tra Stati== ed è espresso dal brocardo par in parem non habet iudicium.
La ratio consiste nel garantire l'indipendenza reciproca tra Stati, in quanto entità politiche di pari rango. Secondariamente, dal punto di vista del diritto interno, nell'e vitare che il potere giudiziario si ingerisca nella politica estera dello Stato di appartenenza.

**Immunità dalla giurisdizione**
Un tema sul trattamento degli Stati stranieri è se questi siano assoggettabili alla giurisdizione civile dello Stato territoriale (ad esempio, per inadempienza contrattuale, per licenziamento di un dipendente assunto nella ambasciata o per altra questione civile). ==Dalla regola dell’immunità assoluta==, vigente sino alla seconda guerra mondiale, ==si è andata sostituendo quella dell’immunità ristretta== (o relativa), che oggi corrisponde al diritto internazionale consuetudinario. In base ad essa, ==l’immunità dello Stato straniero== è ==limitata agli atti jure imperii==, ossia quegli atti propri dell’esercizio delle funzioni pubbliche statali, ==e non si estende agli atti jure gestionis (o jure privatorum)==, ossia aventi carattere prettamente privatistico. In caso di dubbio sulla natura di un atto, va applicata l’immunità, essendo la sottoposizione alla giurisdizione un’eccezione alla figura dell’immunità (così afferma la Commissione di diritto internazionale dell’Onu nel Progetto sulle immunità giurisdizionali degli Stati, adottato nel 1991).
>Alcuni stati tra cui gli USA e UK applicano il metodo della lista: la loro legislazione elenca specificamente le singole ipotesi in cui è ammesso l'esercizio della giurisdizione, estendendo implicitamente a tutti gli altri casi la regola dell'immunità (che assurge a principio generale)

**Nelle controversie di lavoro**, avviate dal lavoratore avente nazionalità dello Stato territoriale per prestazioni in ambasciate o uffici stranieri, sino ad epoca recente la giurisprudenza italiana applicava l’immunità, quando le mansioni esplicate implicavano una partecipazione del lavoratore all’esercizio di funzioni sovrane o comunque attività pubbliche dello Stato estero. In tal modo l’immunità era praticamente sempre applicata. Un temperamento a questa linea viene dalla ==Convenzione europea sull’immunità degli Stati del 1972==, promossa dal Consiglio d’Europa, che, pur adottando la differenza tra atti jure imperii e atti jure gestionis, adotta per i rapporti di lavoro il ==criterio della nazionalità del lavoratore==, ==cumulato con quello del luogo della prestazione==; l’art. 5 afferma che: 
- se il lavoratore ha la nazionalità dello Stato straniero presso cui lavora, l’immunità sussiste in ogni caso; 
- se il lavoratore ha la nazionalità dello Stato territoriale, o vi risieda abitualmente pur essendo cittadino di uno Stato terzo, e il lavoro viene prestato nel territorio, l’immunità è esclusa.

**Immunità dall'esecuzione forzata**
La teoria dell’immunità ristretta va  applicata sia al procedimento civile di cognizione, sia all’==esecuzione forzata sui beni detenuti dallo Stato estero==. Quest’ultima è ammissibile ==solo per quei beni non destinati ad una funzione pubblica==. Al contrario si applica l’immunità. 
Più volte si è posto il problema se i conti correnti bancari, in mancanza di una destinazione specifica del conto, possano essere colpiti da misure di esecuzione. La giurisprudenza ha sempre negato quest’eventualità, in quanto il denaro è sempre destinato, almeno in linea di principio, a finanziare fini istituzionali. 
In Italia esisteva una disposizione di legge che sottoponeva pignoramento e altre misure esecutive su beni mobili e immobili dello Stato estero all’autorizzazione del Guardasigilli e dichiarava che questa norma era applicabile solo agli Stati che ammettevano la reciprocità, dichiarata con decreto dello stesso ministro. La Corte Costituzionale ha annullato le parti della norma relative all’autorizzazione e al decreto ministeriali, cancellando l’inammissibile dipendenza del potere giudiziario dall’esecutivo nell’applicazione del diritto.
Secondo quanto dispone l'art. 19 della Convenzione delle Nazioni Unite sulle immunità giurisdizionali degli Stati e dei loro beni (adottata il 2 dicembre 2004, ma non ancora in vigore), lo Stato estero può rifiutare l'immunità dall'esecuzione forzata, così come quella dalla giurisdizione: 
- tramite un accordo internazionale, un accordo di arbitrato o un contratto scritto;
- tramite una dichiarazione davanti al tribunale o una dichiarazione scritta successiva al sorgere della controversia fra le parti.
>L'esecuzione forzata su beni di Stati stranieri era disciplinata in Italia dal R.D.L. 30 agosto 1925, n. 1621, il quale stabiliva che:
>- l'esecuzione forzata di beni appartenenti ad uno Stato estero potesse essere esercitata solo previa autorizzazione del Ministro per la Giustizia; 
>- le disposizioni vigenti andassero applicate solo nei confronti di Stati esteri che ammettevano la reciprocità.
	Tale impostazione sollevava molti dubbi di costituzionalità che, tuttavia, non venivano accolti dalla Corte costituzionale, se non nella parte in cui non ammetteva l'impugnazione del decreto del Ministro. 
	Con sent. 15 luglio 1992, n. 329, però, la Corte ha completamente rovesciato la propria posizione. Chiamata a pronunciarsi circa la legittimità costituzionale di un decreto che aveva impedito il sequestro conservativo di una nave nigeriana, ovvero facente capo ad uno Stato che si era impegnato a pagare una società italiana creditrice di imprese nigeriane, la Corte stabilì:  l'==illegittimità costituzionale dell'articolo unico del R.D.L. 30 agosto 1925, n. 1621 nella parte in cui «subordina all'autorizzazione del Ministero di Grazia e Giustizia il compimento di atti conservativi o esecutivi su beni appartenenti a uno Stato estero== diversi da quelli che, secondo le norme del diritto internazionale generalmente riconosciute, non sono assoggettabili a misure coercitive»;
	la tacita abrogazione della seconda parte dell'articolo unico, in quanto i beni degli Stati esteri destinati all'esercizio di funzioni pubbliche sono immuni ex se da misure coercitive, indipendentemente dalla condizione di reciprocità.


**Immunità dello Stato e immunità dell'individuo-organo in caso di violazione di jus cogens e di missioni clandestine**
In linea di principio è da ammettere l’esercizio della giurisdizione quando vi sono ==conseguenze civilistiche in violazione dello jus cogens==. Quest’ultimo prevale, infatti, sul diritto pattizio e sulle altre norme consuetudinarie. 
E’ da criticare la decisione degli Usa, che ha emendato la Legge sull’immunità dei sovrani stranieri con l’Antiterrorism and Effective Death Penalty Act del 1996, col quale si è esclusa l’immunità di uno Stato straniero per le azioni civili derivanti da atti di tortura, assassinio, sabotaggio di aereo e presa di ostaggi, ma solo per quegli Stati indicati come sponsor del terrorismo. La decisione è stata adottata in merito all’attentato libico di Lockerbie del 1988. 
Lo Stato straniero può dichiarare la rinuncia all’immunità espressamente o implicitamente. Si ritiene che vi sia rinuncia quando lo Stato si fa attore in giudizio, proponendo domanda riconvenzionale. 
L’immunità dalla giurisdizione civile è prevista anche per gli enti territoriali e altre persone giuridiche, a conferma che a formare la persona dello Stato nel diritto internazionale concorrono tutti coloro che esercitano il potere di governo nell’ambito della comunità statale e non solo gli organi del potere centrale.


### Immunità diplomatiche
Lo stabilimento di relazioni diplomatiche fra gli Stati si realizza attraverso lo scambio di agenti diplomatici, nel rispetto di un complesso iter che prende il nome di accreditamento:
- il Ministero degli Esteri (o l'organo equivalente) dello Stato accreditante richiede il gradimento dello Stato accreditatario (di destinazione) nei confronti dell'agente diplomatico designato come capo missione; 
- il Ministero degli Esteri dello Stato accreditatario comunica a quello dell'accreditante il gradimento; qualora esso venga negato, il diplomatico viene formalmente ritenuto persona non grata;
- l'organo competente dello Stato accreditante, solitamente il capo di Stato, consegna all'agente diplomatico un'apposita lettera credenziale, nella quale attesta che è abilitato dal suo Governo ad esercitare le funzioni di capo missione;
- l'agente accreditato presenta pro manibus la lettera credenziale all'organo competente dello Stato accreditatario (trattasi anche in questo caso, generalmente, del Capo di Stato, essendo necessaria una parità di rango ai sensi del protocollo diplomatico), durante una cerimonia solenne che però ha un valore solo formale: l'agente diplomatico, in realtà, ha già ottenuto il gradimento e il visto diplomatico, con cui è entrato in territorio straniero.
>La missione diplomatica ha sede nella capitale dello Stato accreditatario ed è in permanente contatto con i suoi organi centrali (Ministri, Capo dello Stato e del Governo etc.). I suoi compiti consistono nel rappresentare lo Stato di appartenenza, proteggerne gli interessi nello Stato accreditatario, fornire assistenza ai propri connazionali, negoziare con il Governo dello Stato che li ospita, inviare rapporti allo Stato accreditante su quanto accade in quello accreditatario, e promuovere tra essi rapporti amichevoli, anche intensificandone le relazioni economiche, commerciali, culturali o di altro tipo.
>Secondo quanto stabilito dalla Convenzione di Vienna del 1961 sulle relazioni diplomatiche, una missione diplomatica è composta dal capo missione e dagli altri agenti diplomatici, tutti denominati «membri del personale diplomatico»; dai «membri del personale tecnico»; e dai «membri del personale di servizio» (art. 1).
>Essi costituiscono i cosiddetti «membri della missione». Qualora il capo missione sia impossibilitato a svolgere la propria funzione, viene sostituito dal soggetto di rango immediatamente inferiore che assume così il ruolo di incaricato d'affari (ex art. 19). In base all'art. 14, esiste una gerarchia discendente secondo cui i capi missione sono ripartiti in tre classi: ambasciatori (nunzi, nel caso dello Stato del Vaticano); inviati o ministri plenipotenziari (internunzi); e incaricati d'affari.

I diplomatici godono di una serie di trattamenti, dotati di efficacia giuridica, che ne caratterizzano lo status particolare.
Di essi fanno parte facilitazioni, privilegi e immunità, intesi come particolari prerogative che spettano agli organi delle relazioni internazionali in virtù delle funzioni che adempiono e dell'ufficio che rivestono.
==Le norme che disciplinano lo status diplomatico hanno tutte natura consuetudinaria==. La loro nascita è strettamente collegata al ==principio==, ormai desueto, ==di extraterritorialità della missione diplomatica==, originariamente considerata una sorta di appendice dello Stato di appartenenza, e per questo sottoponibile unicamente alle sue leggi.
A questo principio vanno connesse le prime norme consuetudinarie, in particolare:
- **ne impediatur legatio**: lo Stato ospitante non può in alcun modo ostacolare l'operato della missione diplomatica, ma deve anzi limitare volontariamente le proprie potestà sovrane nei confronti dei funzionari dello Stato accreditante;
- **par in parem non habet iudicium**: dal momento che la missione diplomatica è il rappresentante ufficiale di uno Stato all'estero, i suoi atti devono essere considerati come atti sovrani dello stesso, e pertanto non possono essere giudicati da uno Stato terzo che, ai sensi del diritto internazionale, gode del medesimo status giuridico.
La presenza di una moltitudine di norme ha reso necessaria, per ragioni di certezza del diritto, un'opera di razionalizzazione da parte delle Commissione di Diritto Internazionale delle Nazioni Unite, che ha codificato tutte le norme di natura consuetudinaria nella Convenzione di Vienna sulle relazioni diplomatiche del 18 aprile1961 (entrata in vigore il 24 aprile 1964).

Le immunità diplomatiche si manifestano attraverso l’attivo intervento dello Stato territoriale e sono le seguenti:
a. **Inviolabilità personale**: protezione dalle offese alla persona, mediante misure preventive e repressive. Si manifesta con il generico dovere di protezione che lo Stato ha verso ogni straniero. Essa deve essere adeguata all’importanza della persona e prevede l’inapplicabilità al diplomatico di qualsiasi misura di polizia.

**b. Inviolabilità domiciliare**: protezione della sede diplomatica e dell’abitazione privata dell’agente. In passato si parlava di extraterritorialità delle sedi diplomatiche; oggi queste sono territorio dello Stato ospitante, ma non vi possono essere esercitati atti di coercizione senza il consenso dell’agente.

**c. Immunità dalla giurisdizione penale e civile**: bisogna distinguere tra atti compiuti come organo dello Stato, coperti da **immunità funzionale** (**ratione materia**), e quelli compiuti come privato, coperti da **immunità personale ratione personae**.
- Per i primi, così come per gli atti privati che vedremo di seguito, l’immunità è concessa per garantire all’agente l’esercizio indisturbato delle sue funzioni, dato che i suoi atti non sono a lui imputabili, ma allo Stato straniero. Per questo non si può sottoporre l’agente a giudizio penale o civile, neanche quando siano cessate le sue funzioni e neanche in uno Stato terzo. _(Al contrario la sentenza della Corte Costituzionale tedesca del 1997, in base alla quale gli Stati, nei quali l’agente che ha commesso un illecito transiti per rientrare in patria, non sono tenuti all’osservanza dell’immunità funzionale)_. 
- ==Anche gli atti privati sono immuni== dalla giurisdizione penale (per quella penale quindi è assoluta) e civile, per quest’ultima ==salvo le azioni reali e successorie o riguardanti attività commerciali dell’agente==. Egli, però, non è dispensato dall’osservare la legge, ma gode di un’immunità processuale per compiere indisturbato le sue funzioni nello Stato che lo ospita. ==Una volta che il suo ruolo è venuto meno, egli potrà essere sottoposto a giudizio anche per gli atti illeciti privati compiuti nel periodo della funzione==. All’esenzione dalla giurisdizione è tenuto solo lo Stato presso cui l’agente esercitava le funzioni diplomatiche. La Convenzione di Vienna 1961 prevede che l’immunità continui per un certo lasso di tempo dopo la fine delle funzioni e che l’inviolabilità personale sussista anche negli Stati attraversati per rientrare in patria.

**d. Immunità fiscale**: che sussiste esclusivamente per le imposte dirette personali.

### Trattamenti dei capi di Stato e di Governo stranieri
Secondo un'opinione largamente condivisa i Capi di Stato e di Governo, oltre a godere dell'immunità funzionale come  qualsiasi altro organo dello Stato, ==beneficiano degli stessi trattamenti privilegiati riservati agli agenti diplomatici==.
>Nel caso Gheddafi (13 marzo 2001) la Corte di Cassazione francese, dopo aver affermato che il «terrorismo» non poteva essere genericamente qualificato come «crimine internazionale» e non era possibile, per la carica rivestita, far valere l'imputabilità al Presidente di uno Stato, ha stabilito la non sottoponibilità a giudizio dell'allora leader libico poiche questi, in qualità di Capo di Stato in carica, godeva di tutte le immunità prescritte dal diritto internazionale generale. La Corte ha, quindi, riaffermato la regola per cui l'immunità dalla giurisdizione penale viene concessa ai Capi di Stato nell'esercizio delle  loro funzioni pubbliche, e dunque revocata al termine del mandato (come ha sottolineato la House of Lords inglese nel caso Pinochet del 24 marzo 1999, in cui l'ex dittatore cileno fu accusato di gravi crimini contro l'umanità commessi quando ancora ricopriva la carica di Presidente).


### Trattamento delle organizzazioni straniere
Le organizzazioni internazionali e i loro funzionari godono, alla stregua degli Stati e dei loro organi, di particolari privilegi e immunità in applicazione del principio «ne impediatur legatio» che prevale:
- l'immunità dalla giurisdizione civile dello Stato territoriale;
- l'inviolabilità dei locali nei quali svolgono la propria attività. Essa consiste nel divieto di accesso per le autorità dello Stato ospitante, a meno che non vi sia l'autorizzazione da parte del Segretario dell'organizzazione, nonché nel divieto di procedere a qualsiasi forma di esecuzione (perquisizioni, confische, espropriazioni etc.);
- privilegi fiscali, che si traducono nella rinuncia da parte dello Stato ospitante a qualsiasi imposizione diretta o indiretta, nella libertà di detenere fondi e valuta straniera e nell'esenzione dal pagamento di ogni diritto di dogana relativi al bagaglio personale del diplomatico. I suddetti privilegi servono ad evitare che lo Stato di sede approfitti della presenza dell'organizzazione sul suo territorio per recuperare in altro modo i contributi ad essa versati in qualità di membro;
- l'immunità dei funzionari dell'organizzazione, intesa come immunità dalla giurisdizione dello Stato territoriale, immunità fiscale (per cui non pagano imposte sui redditi) e protezione funzionale da parte dell'organizzazione presso cui svolgono la propria attività.

### Trattamento degli stranieri e dei loro beni
La posizione dei cittadini stranieri che si trovano sul territorio di uno Stato terzo è ==molto diversa da quella degli Stati stranieri e dei loro rappresentanti.==
Solo i primi, infatti, sono sottoposti alle leggi e alla giurisdizione dello Stato territoriale; l'unica eccezione è rappresentata, per gli stranieri, dall'impossibilità di avere accesso agli incarichi e alle funzioni pubbliche ove sia indispensabile il vincolo della cittadinanza (sono, ad esempio, esenti dall'obbligo di leva).
Il diritto internazionale generale ==non pone limiti allo Stato relativamente all'ammissione== degli stranieri sul territorio, lasciandolo dunque libero nella definizione delle proprie politiche sull'immigrazione, ==a meno che== la non ammissione implichi una violazione dei diritti umani fondamentali (in primis il ==diritto alla vita==). In questo senso, ==non può ritenersi legittima la prassi di impedire ad imbarcazioni con a bordo migranti (quand'anche clandestini) l'ingresso nelle acque territoriali==.
Limiti consuetudinari non sussistono neanche in materia di espulsione degli stranieri, purché essa avvenga in modo «non oltraggioso» e all'espulso sia consentito di regolare, in tempi ragionevoli, i propri interessi (ciò, in realtà, rientra nel dovere di protezione dello straniero attraverso l'adozione di misure preventive delle offese alla sua persona - v. infra). 

Più dettagliata risulta, invece, la disciplina prevista da norme pattizie: un obbligo convenzionale relativo al trattamento degli stranieri è, ad esempio, quello contemplato sia dall'art. 3 della Convenzione ONU contro la tortura sia, secondo un'interpretazione estensiva da parte della Corte Europea dei Diritti dell'Uomo (sent. 7 luglio 1989, Soering, 28 febbraio 2008, Saady c. Italia, 2 marzo 2010, Al Sadoon e Mufti c. Regno Unito), dagli artt. 2 e 3 della CEDU, che sanciscono un ==divieto di espulsione per quegli individui che, rientrando nei Paesi d'origine, rischierebbero di perdere la vita o di essere sottoposti a tortura o altri trattamenti inumani e degradanti==. Un secondo divieto è
stato ricavato, ancora una volta a livello giurisprudenziale, dall'art. 8 della CEDU (rubricato «Diritto al rispetto della vita privata e familiare»), e impone allo Stato di non procedere all'espulsione quando questa comporti un'«ingiustificata e sproporzionata rottura della vita familiare» (sent. 18 febbraio 1991, Moustaquim c. Belgio).
 
Rileva, infine, per il diritto internazionale anche il trattamento dello straniero durante il suo soggiorno sul territorio di uno Stato diverso da quello di appartenenza.
In tale ipotesi, per ciò che concerne il diritto consuetudinario, non v'è dubbio che agli stranieri debbano anzitutto essere garantiti i diritti fondamentali dell'uomo: tale obbligo non discende da una norma relativa al trattamento degli stranieri in quanto tali, bensì dalla norma di diritto cogente che impone a tutti gli Stati il rispetto dei diritti umani fondamentali, indipendentemente dal vincolo di cittadinanza.

Altre due norme hanno ormai assunto carattere generale:
- allo straniero non è possibile chiedere alcuna prestazione (servizio militare, pagamento delle imposte) che non trovi giustificazione in un forte vincolo con il territorio dello Stato;
- lo Stato che ospita lo straniero deve adottare tutte le misure preventive e repressive necessarie al fine di tutelarlo durante il suo soggiorno.
Ovviamente, tali misure devono ispirarsi al principio di ragionevolezza ed essere commisurate al rischio reale che potrebbe correre lo straniero: in condizioni normali è sufficiente che lo Stato disponga di un adeguato apparato di polizia e renda accessibili allo straniero gli organi giurisdizionali per poter far valere i propri diritti (in caso contrario, lo Stato si renderebbe responsabile di un «diniego di giustizia»); in condizioni particolari, ad esempio nel caso del personale diplomatico-consolare di uno Stato terzo, o di stranieri potenzialmente oggetto di azioni violente, discriminazioni e terrorismo, le misure da predisporre dovranno tenere in considerazione la percentuale maggiore di rischio.

Per quanto riguarda il diritto pattizio, vigono numerose convenzioni bilaterali e multilaterali che prevedono il diritto di stabilimento, garantiscono un trattamento particolare ai lavoratori stranieri e promuovono l'uguaglianza fra essi e i lavoratori nazionali.

**Trattamento dei rifugiati e richiedenti asilo** 
A due particolari tipologie di individui il diritto internazionale dedica norme ad hoc: i rifugiati e i richiedenti asilo.

Il trattamento dei primi è disciplinato dalla Convenzione sui rifugiati del 28 luglio 1951 e dal relativo Protocollo del 31 gennaio 1967 (entrambi ratificati in Italia rispettivamente con L. 24 luglio 1954, n. 722 e L. 14 febbraio 1970, n. 79). La Convenzione, in particolare, all'art. 1 ==definisce «rifugiato» lo straniero che abbandona il Paese d'origine nel «giustificato timore di essere perseguitat==(o) per la sua razza, la sua religione, la sua cittadinanza, la sua appartenenza a un determinato gruppo sociale o le sue opinioni politiche» e l'apolide che, per la stessa ragione, non vuole rientrare nel proprio Stato di residenza, attribuendo loro una serie di diritti che spetta allo Stato di rifugio tutelare: tra questi, il ==diritto di non discriminazione rispetto ai cittadini dello Stato da cui fuggono, il diritto di accesso ai tribunali interni e il diritto al «documento di viaggio»,== con cui viene loro consentita la libera circolazione negli Stati contraenti la Convenzione.
Viene, inoltre, sancito all'art. 33 l'importantissimo **principio di non-refoulement** (non respingimento alla frontiera), in virtù del quale il rifugiato (al pari di qualsiasi altro straniero - v. supra lett. A) non può essere espulso verso Paesi in cui la sua vita o la sua libertà sarebbero a rischio per uno dei motivi elencati all'art. 1 o, secondo un'interpretazione evolutiva dello stesso art. 33, verso Paesi in cui potrebbero essere violati i suoi diritti umani fondamentali e inalienabili.


Dai rifugiati **si distinguono parzialmente gli stranieri o apolidi richiedenti asilo**, che ==aspirano a risiedere nello Stato di rifugio in modo permanente==. Se da un lato, secondo CONFORTI, per prassi la figura del richiedente asilo è stata assimilata a quella di rifugiato, dall'altro il diritto di asilo, purtroppo, è definito da atti internazionali non vincolanti, primariamente dalla Dichiarazione Universale dei Diritti dell'Uomo.
Solo i Paesi americani hanno concluso una Convenzione in materia, promossa dall'OSA (Organizzazione degli Stati Americani) e firmata a Caracas il 28 marzo 1954, che tuttavia
non impone alcun obbligo a riconoscere il diritto in esame; tra i Paesi dell'America latina, invece, è stata riconosciuta una consuetudine particolare che sancisce tale diritto.