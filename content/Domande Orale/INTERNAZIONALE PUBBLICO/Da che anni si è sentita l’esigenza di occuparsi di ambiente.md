Per lungo tempo la tutela dell'ambiente è stata considerata materia riservata alla domestic jurisdiction degli Stati.

A partire dagli anni 60 del secolo scorso la comunità internazionale ha iniziato a cooperare per la salvaguardia del pianeta e delle risorse naturali, perché ha riconosciuto l'importanza globale della tutela dell'ambiente e la sua valenza transnazionale che necessita di un'azione sinergica e uno sforzo comune tra Stati per minimizzare i costi e massimizzare i risultati per evitare una futura ed inevitabile catastrofe ecologica.

Due le ragioni fondamentali che hanno consentito alla salvaguardia dell'ambiente di assumere dimensione internazionale:
- consapevolezza che le attività lesive dell'ambiente poste in essere sul territorio di uno Stato tendono, inevitabilmente, a ripercuotersi su quello di altri Stati limitrofi e non, anche in aree non sottoposte ad alcuna sovranità
- la presa di coscienza che esistono alcuni problemi ambientali, tra cui la perdita di biodiversità, mutamenti climatici, riscaldamento terrestre che per loro natura non possono essere gestiti dai singoli Stati con iniziative unilaterali