Per «codificazione» in D.I. deve intendersi la ==formulazione chiara ed esaustiva, in forma scritta, delle norme consuetudinarie== al fine soprattutto di permettere sia agli Stati che alle O.I. di chiarire, conoscere e applicare correttamente le regole giuridiche.

L'obiettivo fondamentale di tale operazione consiste, dunque, nel dare alle regole di D.I. maggiore certezza al diritto scritto ed evitare, così, il sorgere di controversie derivanti da interpretazioni divergenti delle norme consuetudinarie esistenti, a loro volta dettate da diversi orientamenti politico-ideologici e dalla volontà, da parte degli Stati, di difendere i propri interessi.

Poiche nell'ambito della Comunità internazionale, a differenza di quanto avviene in un ordinamento interno, non esiste un organo sovra-ordinato agli Stati preposto alla funzione legislativa,==il compito di rilevare e codificare il diritto non scritto spetta agli Stati stessi, che a tal fine stipulano specifici trattati multilaterali contenenti raccolte sistematiche delle norme consuetudinarie== vigenti su una determinata materia.

In tal modo l'opera di codificazione non sempre si riduce ad una mera presa d'atto delle norme esistenti, ==potendo ben tradursi nella produzione di disposizioni innovative che fungono da fattore di sviluppo progressivo (2) del diritto consuetudinario.==

GIOIA, al riguardo, individua i **tre possibili effetti di un accordo di codificazione**:
- **dichiarativo**, se il suo scopo consiste in una mera codificazione in senso stretto, ossia nel dare forma scritta a norme consuetudinarie già vigenti;
- **di cristallizzazione**, se codifica anche norme in corso di formazione, contribuendo così ad accertare l'esistenza di una certa prassi e di un'opinio juris comune a livello internazionale;
- **creativo**, se innova il diritto consuetudinario favorendone lo sviluppo.

Spesso l'attività codificatrice è preceduta da lavori preparatori di istituti specializzati (questi ultimi talvolta anche a carattere privato, come l'Institut de Droit International e l'International Law Association) i quali, dopo aver acquisito la documentazione necessaria e accertata l'esistenza di una prassi statuale uniforme, in merito ad una determinata materia, redigono progetti di Convenzioni multilaterali che vengono poi
discussi e negoziati dagli Stati (generalmente all'interno di consessi internazionali).

### Rapporti tra diritto consuetudinario e accordo di codificazione
Gli accordi di codificazione sono atti bilaterali o multilaterali di natura internazionale con cui gli Stati contraenti si obbligano, sulla base di principi condivisi, a stipulare un trattato sulla materia oggetto dell'accordo.

Dal punto di vista formale ==le regole di applicazione di un accordo di codificazione non differiscono da quelle applicabili a qualunque altro trattato==: conformemente al principio consuetudinario **pacta sunt servanda**, quindi, l'accordo di codificazione deve essere considerato ==vincolante soltanto per gli Stati che lo hanno ratificato== e non per glli altri (come, invece, avviene per le norme consuetudinarie).

È, però, innegabile che ==tali atti costituiscano una categoria particolare di accordo==, trattandosi di formulare in forma scritta norme consuetudinarie, per cui:
- gli Stati partecipanti all'accordo saranno completamente vincolati alle norme in esso enunciate, sia che tali norme operino una mera trascrizione del diritto consuetudinario, sia che apportino innovazioni alla disciplina internazionalistica preesistente (nell'ultimo caso il vincolo è dato dalla norma pacta sunt servanda); 
- ==gli Stati non partecipanti all'accordo sono vincolati al rispetto delle norme in esso contenute soltanto nel caso in cui si provi che l'accordo trascrive fedelmente una norma consuetudinaria== (tale vincolo, tuttavia, non deriva dall'accordo, ma dal principio consuetudo est servanda).

Tale distinzione ha una sua rilevanza soprattutto nei riguardi di quegli accordi di codificazione che riproducono insieme regole consuetudinarie, già cristallizzatesi nel tempo e confermate da una consolidata prassi internazionale, e regole che invece devono essere considerate come «sviluppo progressivo del diritto internazionale»: soltanto le prime devono ritenersi vincolanti per tutti i soggetti della Comunità internazionale.

Ovviamente nulla impedisce che una regola enunciata in un accordo di codificazione assuma in un momento successivo il carattere di norma consuetudinaria: in tal caso il fondamento del vincolo per gli Stati terzi sarà dato dal rispetto della norma consuetudinaria stessa e non dall'accordo stipulato in precedenza, a cui non avevano preso parte.

==Si pone poi un altro problema, per certi versi opposto a quello ora trattato, relativo all'«invecchiamento» di un accordo di codificazione==, che si verifica quando le norme in esso contenute non corrispondono più al diritto consuetudinario vigente, evolutosi per effetto della mutata prassi dei soggetti internazionali e della loro opinio juris. Tale fenomeno ha riguardato, ad esempio, il diritto dei trattati (con particolare riferimento allo strumento della riserva, che ha richiesto l'adozione di una Guida alla prassi nel 2011) e il diritto internazionale marittimo (con la sostituzione di una nuova Convenzione, nel 1982, a quelle di Ginevra del 1958).
Per CONFORTI ==la questione è facilmente risolvibile, dal momento che, essendo consuetudini e accordi tra loro derogabili, «nulla vieta dunque che il diritto consuetudinario successivo abroghi quello pattizio anteriore», ivi compreso quello a carattere codificativo==; occorre soltanto dimostrare la formazione della consuetudine innovatrice tra le parti contraenti l'accordo e la volontà di questi ultimi di applicarla nei loro rapporti.
GIOIA ritiene che l'accordo di codificazione dovrebbe in linea di principio prevalere per effetto del principio di specialità (lex posterior generalis non
derogat priori speciali), che opera ratione personarum, vale a dire solo tra gli Stati contraenti, a meno che questi non applichino tutti la nuova norma
consuetudinaria anche nei rapporti inter se: in tal caso, «è possibile sostenere che, contestualmente alla nuova norma generale, si formi anche una consuetudine particolare ... suscettibile di abrogare o modificare la
norma di codificazione invecchiata».