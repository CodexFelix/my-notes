Nonostante l'art. 38 dello Statuto della CIG ponga al primo posto le norme pattizie e di seguito quelle consuetudinarie, è unanimemente accettato in dottrina che ==esso non intende in alcun modo stabilire una gerarchia tra le diverse fonti== del diritto internazionale; come sottolinea CASSESE, infatti: «le norme create a mezzo di trattati non prevalgono su quelle poste da fonti consuetudinarie e viceversa. ==Si tratta di norme di pari rango e forza formale==».

Posto, dunque, che consuetudine e accordo si trovano su un piano di parità formale, gli unici criteri applicabili in materia di rapporti tra le due fonti sono gli stessi a cui si
ricorre negli ordinamenti giuridici statali:
- tra due norme incompatibili, quella successiva nel tempo prevale sulla precedente (lex posterior derogat priori); 
- una norma generale successiva nel tempo non ne deroga una speciale precedente (lex posterior generalis non derogat priori specialis);
- una norma speciale successiva nel tempo deroga ad una generale precedente (lex specialis derogat generali).

**==Occorre precisare, pero, che esiste un'eccezione relativa allo jus cogens: una norma cogente non può essere derogata==**, né modificata, se non da una nuova norma avente il medesimo carattere.
### Norme consuetudinarie cogenti (jus cogens)
In linea generale un accordo successivo nel tempo può derogare ad una norma consuetudinaria e viceversa. 
Esiste, tuttavia, una tipologia di norme consuetudinarie ritenute eccezionalmente cogenti, aventi rango superiore, che alcuni autori (in primis SCELLE e QUADRI) denominano «principi» e pongono al vertice della gerarchia delle fonti di diritto internazionale 

Secondo la definizione data dall'art. 53 della Convenzione di Vienna del 1969, una norma imperativa, o di ==jus cogens, è una norma che la Comunità internazionale nel suo complesso riconosce come non derogabile==, né modificabile, a meno che non si formi sullo stesso oggetto una nuova norma di diritto internazionale avente il medesimo carattere cogente.

Ai sensi del citato articolo, è nullo qualsiasi trattato incompatibile con una norma di jus cogens (ex art. 64, in deroga al principio lex posterior derogat priori, la nullità del trattato si ha per effetto di una norma imperativa sopravvenuta in un momento successivo).

Il testo dell'art. 53 non offre alcun criterio per individuare tali norme, in quanto un'eventuale elencazione, oltre a sembrare riduttiva, potrebbe cristallizzare le norme di jus cogens frenando il loro ulteriore sviluppo (CARREAU). 
È per tale ragione che la stessa Commissione di Diritto Internazionale, nel corso dei suoi studi sul diritto dei trattati, non ha mai fornito esempi concreti di norme cogenti,
limitandosi a darne una definizione astratta. 
Occorre però sottolineare che, pur essendo in molti casi riconducibili ai princìpi inderogabili presenti nelle Carte costituzionali dei diversi Stati, ==tali norme non hanno valore ab eternum, in quanto sono indissolubilmente legate alla coscienza giuridica globale internazionale che è in continuo divenire==. Infatti, come detto, lo stesso art. 53
prevede che una norma di jus cogens possa essere modificata da una norma successiva avente la stessa natura.

Sebbene non esista un elenco esaustivo, la dottrina e la giurisprudenza internazionale fanno rientrare nella categoria di norme cogenti:
- norme che attengono al ==mantenimento della pace== e della sicurezza internazionali, con particolare riferimento al ==divieto dell'uso della forza== (salvo i casi di legittima difesa);
- norme relative al rispetto dei ==diritti fondamentali dell'uomo==, tra cui rientrano il principio di non discriminazione razziale e i divieti di genocidio, riduzione in schiavitù, apartheid e trattamenti disumani e degradanti;
-  norme riguardanti il processo di decolonizzazione, prima fra tutte quella che riconosce il diritto all'autodeterminazione dei popoli;
- norme che disciplinano i rapporti economici internazionali, come l'obbligo di non adottare comportamenti che possano pregiudicare l'economia di altri Stati.


È evidente che le norme di jus cogens ora citate sono tutti princìpi posti alla base della Carta delle Nazioni Unite art. 2, par. 4). La stessa Corte Internazionale di Giustizia, nella sentenza del 27 giugno 1986 relativa alle attività militari e paramilitari in Nicaragua e contro il Nicaragua, affermò che «la validità in diritto consuetudinario del principio del divieto dell'uso della forza espresso all'art. 2, paragrafo 4, della Carta delle Nazioni Unite trova un'altra conferma nel fatto che i rappresentanti degli Stati lo menzionano spesso non soltanto quale principio di diritto internazionale consuetudinario, ma anche quale principio fondamentale o essenziale di questo diritto».

### Norme di jus cogens e obblighi degli Stati erga omnes
L'esistenza di una particolare categoria di norme internazionali cogenti, non derogabili da parte degli Stati che fanno parte della Comunità internazionale, ==apre il problema di identificare i soggetti legittimati a reagire nell'ipotesi in cui vi sia una violazione di tali norme==. In questo caso, infatti, il ==soggetto leso da una eventuale violazione non è il singolo Stato, né un gruppo specifico di Stati, bensì l'intera Comunità internazionale== (la definizione di norma cogente data dall'art. 53 della Convenzione di Vienna fa esplicito riferimento ad una «norma accettata e riconosciuta dalla Comunità internazionale degli Stati nel suo insieme»).

Ne deriva, come logica conseguenza, che ==qualunque soggetto della Comunità internazionale può reagire== legittimamente ad una violazione di una norma imperativa del diritto internazionale, a prescindere dall'esistenza o meno di una lesione dei propri interessi, e che il ==diritto internazionale ammette l'esistenza dei cd. obblighi erga omnes==, obblighi, cioè che impegnano un soggetto al rispetto delle norme imperative nei confronti di tutti gli altri.

Dal riconoscimento della tipologia di obblighi erga omnes derivano due conseguenze: 
- vi è una titolarità universale del diritto a reagire alle violazioni di tali obblighi;
- la titolarità del diritto di reazione prescinde dalla presenza di un diritto soggettivo leso. In questo caso tutti gli Stati devono essere considerati globalmente come soggetti lesi, a prescindere dalla possibilità di individuarne uno in particolare che abbia subìto un danno dalla commissione dell'illecito.

Per quanto concerne l'esatta individuazione degli obblighi erga omnes, è da sottolineare come, nonostante la nozione non vada confusa con quella di norme imperative del diritto internazionale (o jus cogens), vi sia una sostanziale sovrapposizione tra le due categorie; gli stessi esempi di «obblighi verso la Comunità internazionale nel suo complesso», forniti dalla giurisprudenza della Corte Internazionale di Giustizia, riguardano comunque norme che rientrano tra quelle di jus cogens. Gli obblighi erga omnes discendono, pertanto:
- «dal divieto di atti di aggressione e di genocidio, come dai principi e dalle regole che riguardano i diritti fondamentali della persona umana, inclusa protezione dalla schiavitù e dalla discriminazione razziale
- dal diritto all'autodeterminazione
- dal divieto e dalla repressione del crimine di genocidio
