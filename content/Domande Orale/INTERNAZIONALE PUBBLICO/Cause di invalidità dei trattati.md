Gli articoli da 46 a 52 della Convenzione di Vienna disciplinano questo argomento.
Un trattato non è considerato valido ==quando le manifestazioni di volontà che hanno concorso alla sua formazione risultano viziate;== in tal caso, saranno annullati tutti i suoi effetti, anche quelli prodotti in precedenza (detto altrimenti, l'accordo dovrà considerarsi sin da subito nullo, improduttivo di effetti giuridici).

Oltre alle violazioni del proprio diritto interno, i casi in cui i pluripotenziati superano i poteri loro conferiti rilevano soprattutto i vizi della volontà, mutuati dalla teoria generale dei contratti che sono:

. l'errore;
· il dolo;
· la violenza.

Ad essi, autorevole dottrina aggiunge la corruzione degli organi dello Stato che stipulano l'accordo.

### Errore 
Ai sensi dell'art. 48 della Convenzione di Vienna, l'errore consiste in un fatto o una situazione che lo Stato supponeva esistente al momento della conclusione dell'accordo e che costituiva un presupposto imprescindibile per la formazione del suo consenso.

Per avere rilievo nel diritto dei trattati, l'errore deve essere:
- essenziale, nel senso di viziare un elemento fondamentale dell'accordo;
-  di fatto (e non di diritto), ossia concernere una circostanza reale e non una norma giuridica;
- scusabile, in quanto lo Stato che lo invoca non deve in alcun modo aver contribuito con il suo comportamento a determinarlo, né doveva esserne a conoscenza al momento della stipula dell'accordo;
- non essere oggetto di un altro comportamento errato tenuto dallo stesso Stato che lo invoca.

Un tipico esempio di errore è quello dovuto ad una carta geografica errata (BALLARINO). Si può citare il caso del trattato anglo-italiano del 1907, relativo alla Somalia, in cui si riconosceva che un precedente accordo aveva assegnato una determinata località della Somalia all'Italia sulla base di una errata conoscenza dell'area geografica in questione (SERENI).

### Dolo
Come si evince dall'art. 49 della Convenzione di Vienna, si verifica dolo «se uno Stato è indotto a concludere un trattato per mezzo della condotta fraudolenta di un altro Stato che ha partecipato al negoziato ... ».
La suddetta ipotesi, per quanto frequente nella storia, è stata invocata solo in rarissime occasioni: una tale incongruenza è senz'altro dovuta al fatto che, per ragioni di prestigio, gli Stati ammettono molto difficilmente di essere stati vittime di frodi.

### Corruzione
La corruzione ==del rappresentante del Governo che conclude un accordo==, di cui all'art. 50 della Convenzione di Vienna, si concreta in atti che influenzano la condotta del rappresentante stesso al punto da indurlo a stipulare il trattato e a manifestare il suo consenso.
Nel testo della Convenzione è considerata una fattispecie autonoma, distinta dagli altri vizi della volontà, mentre gran parte della dottrina suole configurarla come una sottospecie del dolo.
Non rientrano in una vera e propria ipotesi di corruzione, secondo BARIATTI, cortesie e favori minori riservati al rappresentante in sede di conclusione dell'accordo.

### Violenza
La violenza viene riconosciuta come la più grave causa di invalidità, ed è contemplata all'art. 51 della Convenzione di Vienna. 

In proposito, la dottrina distingue tra:
- violenza esercitata nei confronti degli individui-organi dello Stato;
- violenza rivolta allo Stato in quanto tale.

Si può distinguere, inoltre, fra violenza di tipo bellico e altre forme di pressione (economiche, politiche etc.): occorre però sottolineare che soltanto la violenza armata può avere rilievo in quanto vizio della volontà nei trattati internazionali (CONFORTI).

Molti Stati hanno cercato, in seno alla Conferenza di Vienna sul diritto dei trattati, di includere tra le cause di invalidità anche le forme di violenza attuate con mezzi diversi dalla minaccia o dall'uso della forza armata (es. violenza economica).
Si è tentato, in questo modo, di sancire l'invalidità dei cd. trattati ineguali, vale a dire degli accordi conclusi attraverso l'imposizione della volontà di uno Stato prevalente su uno Stato succube. 
La prassi dei «trattati ineguali», frequentemente usati nelle relazioni di tipo coloniale, non può, tuttavia, ricadere sotto l'ipotesi dell'invalidità per vizio di violenza, come sottolinea lo stesso CONFORTI.

Alcuni autori (MONACO, SERENI) hanno sostenuto che soltanto la violenza esercitata (o minacciata) contro un rappresentante dello Stato può essere considerata rilevante
ai fini dell'invalidità di un trattato.
Tale ipotesi è stata riconosciuta dal diritto internazionale generale fino alla seconda guerra mondiale; successivamente, il rifiuto dell'uso della forza nelle relazioni internazionali, sancito dalla Carta delle Nazioni Unite, ha avviato un processo di evoluzione delle norme consuetudinarie fino ad allora esistenti.
Attualmente, infatti, si ritiene che anche la violenza esercitata (o minacciata) nei confronti dello Stato in quanto tale possa costituire un vizio della volontà, rendendo invalidi i trattati interessati (CONFORTI, QUADRI, GIOIA).
Tale ipotesi è confermata dall'art. 52 della Convenzione di Vienna, secondo cui i trattati conclusi attraverso la minaccia o l'uso della forza, in violazione dei principi di diritto internazionale incorporati nella Carta delle Nazioni Unite, sono invalidi.
Per altri autori, come QUADRI e CONFORTI, ==la questione della violenza sullo Stato non concerne, invece, i trattati di pace: questi ultimi non possono essere considerati invalidi in quanto la loro stipulazione è contrassegnata dalla logica della guerra, per cui non avrebbero, in realtà, una vera natura contrattuale ma potrebbero essere configurati come atti unilaterali==.

### Conseguenze dell'invalidità
I trattati ritenuti non validi hanno come conseguenza:
- la ==nullità relativa per i vizi del consenso==. Solo lo Stato in cui si è verificato tale vizio può invocare la nullità, non gli altri
- la ==nullità assoluta si ha quando il trattato è contrario a norme imperative==. In questo caso tutti gli Stati sono legittimati a far valere la nullità assoluta al fine di difendere l'ordine pubblico internaizonale.

Quando un trattato è nullo le sue disposizioni sono prive di forza giuridica anche se possono essere tutelati quanti hanno agito in buona fede.


### Procedura per far valere le cause di estinzione e invalidità dei trattati
Si discute, in dottrina, se le cause di estinzione e invalidità dei trattati agiscano o meno in modo automatico: per alcune di esse l'automaticità è senz'altro ammissibile, ad esempio per la previsione di un termine finale nel trattato o per la sua abrogazione ad opera di un accordo successivo; per altre è di fatto esclusa, come nei casi in cui è prevista una facoltà di denuncia (che comporta la formulazione di un atto, appunto, di denuncia che uno Stato deve notificare alle altre parti contraenti); nelle restanti ipotesi, che costituiscono la maggioranza, la prassi in materia è piuttosto incerta e non indica precisamente se sia necessario esperire procedure particolari.

In proposito, agli artt. 65-66 la Convenzione di Vienna si stabilisce quanto segue:
- ==una parte che invoca un vizio del suo consenso ad essere vincolata da un trattato, oppure un motivo per contestarne la validità, per sostenere l'estinzione del trattato== (così come il recesso da esso o la sospensione della sua applicazione) ==deve notificare la sua pretesa alle restanti parti==. Entro tre mesi da tale notificazione, se nessuno Stato ha sollevato obiezioni, la parte interessata può prendere le misure opportune; in caso di obiezione, invece, le parti devono ricercare una soluzione scegliendo uno dei mezzi previsti dall'art. 33 dello Statuto delle Nazioni Unite per la risoluzione di una controversia internazionale (negoziato, conciliazione, arbitrato etc.);
- se trascorso un anno non si è giunti ad una soluzione, le parti possono istituire un tribunale di arbitrato, una commissione di conciliazione o, se la controversia attiene all'invalidità o all'estinzione di un trattato per la sua contrarietà ad una norma internazionale cogente, rivolgersi alla Corte Internazionale di Giustizia. Tale disposizione, tuttavia, non corrispondendo al diritto consuetudinario, deve ritenersi vincolante esclusivamente per gli Stati parti della Convenzione di Vienna e con riferimento ai trattati conclusi dopo la sua entrata in vigore.

Va, infine, ricordato che ==dalla mancata invocazione di una causa di invalidità o di estinzione discende la sua sanatoria==, quando cioè uno Stato abbia accettato di considerare valido o ancora vigente un accordo esplicitamente o con fatti concludenti. ==Così è sancito dall'art. 45 della Convenzione di Vienna, che tuttavia ammette delle eccezioni: sono insanabili le cause di invalidità assoluta== (contrarietà allo jus cogens e violenza nei confronti di uno Stato o dei suoi organi) e le cause di estinzione o sospensione diverse dall'inadempimento o dal mutamento fondamentale delle circostanze.