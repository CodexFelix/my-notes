Esiste una summa divisio personarum, ossia una distinzione fondamentale fra:
- ==liberi==: sono soggetti di diritto; saranno **ingenui** quando nati liberi e **libertini** quando liberati da schiavitù;
- ==schiavi==: sono oggetti di diritto, ossia res.

La condizione servile muta in base alle epoche: in antichità gli schiavi sono pochi e per razza e modo di pensare sono vicini ai loro padroni; con la fase di espansione la situazione cambia, poiché affluiscono a Roma schiavi di diversa razza, tendenza e religione che divengono presto minaccia per la tranquillità e l’ordine pubblico.
Per questo motivo inizia un periodo di repressione e crudeltà, che sfocia nella rivolta di Spartaco e con l’inizio dell’Impero si raggiunge la massima tensione: significativo è il senatoconsulto Silaniano, che dispone la tortura e il supplizio degli schiavi dimoranti sotto lo stesso tetto, nell’ipotesi che il padrone sia perito di morte violenta; in questo modo si suppone il coinvolgimento, spesso ingiusto, degli schiavi
nell’uccisione. 
Progressivamente gli eccessi vanno diminuendo: la legge Petronia vieta l’utilizzo degli schiavi per spettacoli senza l’autorizzazione del magistrato, l’Imperatore Claudio dispone che il servo malato abbandonato se guarisca sia libero, Adriano arriva a sanzionare con pena criminale la padrona colpevole di ingiustificate crudeltà e Antonino Pio, emana due rescritti fondamentali; il primo fa soggiacere alla legge Cornelia sugli assassini chi abbia senza motivo ucciso il proprio servo, mentre il secondo costringe il padrone a vendere lo schiavo qualora questi si sia rifugiato presso le statue degli imperatori per sfuggire alla crudeltà dello stesso padrone.

Con il periodo cristiano viene di molto mitigata la condizione dei servi, vietandone la prostituzione, dando rilevanza al vincolo di sangue tra schiavi e non consentendo la separazione delle famiglie; in questa fase nasce il colonato, premessa alla servitù della gleba, e la distinzione tra liberi e schiavi tende ad annullarsi in quella tra persone di alta e bassa condizione. 
Giustiniano spesso sottolinea la contrarietà dello stato di schiavitù rispetto al diritto naturale, secondo il quale gli uomini sarebbero per natura in una condizione di uguaglianza, ma per esigenze economiche non può rinnegarla, così come tutti nel mondo antico; ove possibile però, Giustiniano favorisce l’acquisto della libertà, e questo favor libertatis rappresenta uno dei criteri ispiratori del diritto delle persone.
In generale, coloro che sono in uno stato di schiavitù:
- sono subordinati a padroni che su di loro esercitano la potestas dominica, potestà che gli permette di avere sugli stessi il diritto di vita e di morte;
- anche se ritenuti cose, possono porre in essere comportamenti rilevanti ai fini giuridici (spesso sono puniti in maniera più grave rispetto ai liberi);
- da una certa epoca antecedente a Gaio, la loro uccisione viene parificata a quella dei liberi e può soggiacere alla legge Cornelia, come previsto anche dal rescritto di Antonino Pio;
- hanno molte limitazioni in campo privato, infatti non hanno diritti familiari, non contraggono matrimonio, non possono avere successori, non possono stare in giudizio e non possono essere titolari di rapporti patrimoniali;
- hanno una sorta di capacità di agire, in quanto possono trovarsi parte di un atto giuridico i cui effetti vadano a vantaggio del padrone; non potendo possedere nulla, qualunque cosa acquistino va al padrone.


Vi sono però due istituti alla luce dei quali leggere questi principi:
- Peculio: si tratta di un’entità patrimoniale lasciata dal padrone alla disponibilità dello schiavo; consta di denaro o altri beni provenienti dal padrone, da terzi o dai piccoli traffici del servo. Con questo patrimonio di fatto il servo può negoziare con i terzi, dando luogo ad una obbligazione naturale a tutela della quale non c’è azione ma a cui sono riconosciuti effetti tra cui la soluti retentio, per cui non si può ripetere quanto pagato; si riconosce quindi lo stato di fatto conseguente all’adempimento. Di conseguenze il peculio può accrescersi o diminuire ed essere la base per negozi con i terzi e con lo stesso padrone: spesso il servo può ottenere la propria libertà offrendogli la somma accumulata.

### Fatti che determinano la condizione di schiavo
Scrive Gaio che ==schiavi si nasce o lo si diventa==:
1. Schiavi si nasce (il **partus ancillae**): è la madre il riferimento per lo status del nato; se la donna è rimasta incinta da un uomo libero, lo status del bambino sarà comunque quello della madre. Inizialmente si fa capo al momento della nascita, ma, in progresso di tempo, con l'affermarsi del *favor libertatis*, Giustiniano afferma che per stabilirlo va scelto il momento più favorevole ai figli In questo modo, se la madre è stata in un qualche periodo nel corso della gravidanza libera, il figlio sarà libero.
2. Schiavi si diventa:
	- **Captivitas** per ==prigionia di guerra==: è la causa principale e consiste nella sottoposizione forzata a popolazioni nemiche con la successiva vendita a privati sotto le vesti di servi. Fanno parte del bottino di guerra sia le cose sottratte al nemico che gli uomini sottratti ai prigionieri; dietro ordine del comandante vengono venduti all'asta e addicti ai compratori e il ricavato viene versato all'erario. Se è il cittadino romano a diventare schiavo del nemico, i suoi diritti rimangono in stato di pendenza e possono essere riacquisiti a seguito del ritorno in patria (ius postliminii). In caso di morte durante la prigionia, come schiavo, non avrà diritto ad eredi a meno che non abbia fatto testamento prima della cattura in base ad una legge Cornelia; questa norma origina la fictio secondo cui si finge che chi non ritorna sia morto al momento di cadere prigioniero;
	- **Infrequens o indelectus**: diventa schiavo il ==cittadino romano che si sia volontariamente sottratto alla leva==. Ciò costituisce un'eccezione al principio per cui un cittadino romano non può diventare schiavo dentro Roma, che si spiega perché sottraendosi alla leva, l'indelectus viene considerato non più appartenente alla comunità romana, non ha pertanto cittadinanza romana, né di uno status riconosciuto da Roma. Viene quindi venduto dal magistrato e addictus al compratore
	- **Incensus**: ==colui che volontariamente si sottrae al censimento==; con il censimento, che spetta al censore redigere, il popolo romano viene divios in classi di appartenenza per reddito e si formano le liste dei cittadini per chiamata alle armi. Chi si sottrae volontariamente al censimento diventa schiavo, perché non è inserito nella lista degli uomini liberi. L'iscrizione ha efficacia costitutiva dello status.
	- **Debitore insolvente**: con la vendita trans tiberim, il venditore insolvente addictus dal magistrato al creditore diventa schiavo. A Roma la condizione del debitore insolvente comporta conseguenze gravi sulla persona stessa del debitore. Si ha una procedura esecutiva al termine della quale ove il creditore rimanga insoddisfatto può chiedere che il debitore sia a lui addictus. Una volta che il magistrato abbia pronunciato l'addictio al creditore del cittadino romano iudicatus o confessus in iure, il creditore può venderlo come schiavo Trans Tiberim (oltre i confini della urbs)
	- **S.C. Claudiano** per ==relazione con lo schiavo altrui contraria al volere del padrone==: questo senatoconsulto verrà abrogato da Giustiniano;
	- per consegna ad altri popoli in caso di violazione di norme “internazionali”;
	- per commissione di gravi illeciti;
	- per condanna a pena criminale come condanna a morte e condanna ai lavori forzati; quest’ultima viene eliminata da Giustiniano;
	- per finta schiavitù: consiste nella riduzione in servitù, a favore del compratore ignaro, del maggiore di venti anni che fingendosi schiavo, si sia fatto vendere da un compare per condividere il prezzo 
	- per ingratitudine dopo la liberazione: consiste nella revoca della libertà concessa con manumissione allo schiavo ingrato
	- **Noxae deditio internazionale**: Consegna di un cittadino romano (fatta dal pater patratus per soddisfare una responsabilità internazionale) al popolo straniero che lo accetta (receptio). Ci sono numerosi esempi nella storia: si ricorda quello del console Spurio Postumo che nel 321 a.C. dopo aver subito l'onta delle forche caudine, avendo negoziato la pace iniussu populi, viene consegnato quale sponsor ai Sanniti, che però non lo accettano. Se la noxae deditio non è accettata dal popolo cui viene offerta, il noxae dedidus rimane libero e cittadino romano.

### Manumissioni
Il servo acquista la libertà e diviene _libertus_ o _libertinus_ mediante manomissione (in italiano l'allontanamento della mano, ossia la sottrazione di una persona dal potere di un'altra.

Si distingue tra manomissioni di ius civile, che incidono direttamente sullo status e manomissioni pretorie, che hanno efficacia unicamente sul piano di fatto assicurato indirettamente dall'intervento del pretore

**A)**  **Di ius civile**: manomissioni per volontà del padrone, sempre che tale atto non leda diritti di terzi (es. condominio, pegno, usufrutto), con l’effetto di fare acquistare al liberto non solo la piena libertà ma anche la cittadinanza romana:
	a) **_manumissio testamento_**: disposta dal testatore in forma diretta.==È vantaggiosa per lo schiavo perché diviene liberto senza patrono (_orcinus_)==, essendo questo ormai defunto. 
		Un caso differente è quello in cui il _dominus_ esprimeva la volontà testamentaria di manomettere lo schiavo anziché liberandolo direttamente, ordinando **mediante fedecommesso** all’erede o al legatario di procedere alla manomissione; la manomissione era in tal caso subordinata all’atto formale dell’erede o del legatario. Tuttavia, con il riconoscimento dei fedecommessi, si riconobbe allo schiavo la possibilità di ottenere la libertà costringendo _extra ordinem_ l’onerato ad eseguire la disposizione testamentaria del padrone; successivamente, fu riconosciuto direttamente al magistrato il potere di riconoscere la libertà allo schiavo in esecuzione del testamento del padrone. ==In questo caso, l'erede e il legatario, sebbene per poco tempo, hanno avuto la potestas sullo schiavo divenuto liberto: ne assumono quindi la qualità di patrono==.
	b) **_vindicta_**: secondo un’opinione diffusa, ==si tratta di una forma di _in iure cessio_== in cui dinanzi al pretore compare un _adsertor libertatis_ che rivendica la libertà dello schiavo toccandolo con una verghetta (_vindicta_), mentre il padrone, che lo poteva rivendicare, non contraddiceva e veniva perciò privato del suo diritto sullo schiavo. Verso la fine della repubblica, la procedura si svolge dinanzi al magistrato, in qualsiasi luogo, anche per strada, e non è più richiesto l’intervento dell’_adsertor libertatis_, bensì è il _dominus_ che dichiara con parole e formule solenni (tra cui doveva toccare lo schiavo con la verghetta) di voler liberare il servo. Nel diritto giustinianeo, la _manumissio vindicta_ si riduce ad una semplice dichiarazione priva di formalità e semplicemente sorretta dalla volontà del padrone.
	c)       **_manumissio censu_**: consiste nell’iscrizione del servo nelle liste censuali degli uomini liberi fatta con l’assenso del padrone in occasione dei censimenti generali che si tenevano ogni cinque anni.
	d) **manumissio in ecclesia**: Nel tardo impero la manumissione comincia a svolgersi non più davanti al magistrato, ma dinanzi all'autorità ecclesiastica. Questa forma di manumissione verrà recepita da Giustiniano, per cui l'autorità ecclesiastica svolgerà la funzione che un tempo era del magistrato.
	
**B) Manomissioni pretorie**, ossia insorte di fatto nell’uso pratico e tutelate dal pretore: il _dominus_ manifestava informalmente la sua volontà di liberare lo schiavo di fronte a testimoni, per lettera o durante un banchetto (==_manumissio inter amicos, per epistulam, per mensam_==); mancando il rispetto delle formalità previste, lo schiavo si trovava ad essere ==libero di fatto ma non di diritto e poteva essere revocato in schiavitù in qualsiasi momento==; trattandosi però di comportamento iniquo e immorale, il pretore tutelò la libertà dello schiavo manomesso di fatto negando tale _vindicatio in servitutem_ da parte del padrone. Gli schiavi manomessi di fatto, oltre ad essere privi di diritto della libertà, neppure acquistavano la cittadinanza romana. La _lex Iunia Norbana_ del 19 d.C. riconobbe infine la loro piena libertà e li assimilò, per cittadinanza, ai _latini iuniani_. Giustiniano li equiparò in tutto ai manomessi di diritto.
**C)**   **Manomissione per disposizione di legge**. Acquistano la libertà indipendentemente dalla volontà del dominus o anche contro di essa, in virtù di singole disposizioni di legge, il servo abbandonato in stato di infermità, il servo che ha denunciato gli assassini del padrone, lo schiavo venduto per essere manomesso che non sia stato poi liberato dal compratore, la schiava prostituita dal compratore in violazione di espresso patto contrario, etc.


L’abuso delle manomissioni portò in età augustea ad una tendenza limitatrice che sfociò in due leggi:
- la _lex Fufia Canina_ del 2 a.c., che impose (alle manomissioni per testamento) di indicare nominativamente (nominatim) nel testamento gli schiavi che si volevano manomettere, ne limitò il numero stabilendo che dovesse essere proporzionale a quello degli schiavi posseduti e comunque non superiore a cento;
- la _lex Aelia Sentia_ del 4 d.C., che vietò la manomissione dello schiavo minore di 30 anni o da parte di un padrone minore di 20 anni (salvo giusti motivi) e la manomissione in frode ai creditori; inoltre gli schiavi di condotta turpe manomessi acquistano la condizione di peregrinii dedicticii ai quali è fatto divieto di risiedere a Roma; essi dovevano stare a distanza di almeno 100 miglia. I dedicticii erano peregrini che un tempo avevano combattuto contro Roma, ma poi si erano consegnati. Non venivano ridotti in schiavitù, ma non potevano stare dentro Roma. L'ingresso in Roma comportava la riduzione in schiavitù perpetua ed irrevocabile.
 - *lex Iunia Norbana* (19 d.C.): Da questa legge deriva la categoria dei Latini Iuniani, che secondo Gaio sono quelli che una volta erano stati schiavi ex iure Quiritium, ma che erano soliti essere conservati nella forma della libertà con l'ausilio del pretore (quindi si trattava di schiavi manomessi) non con le forme richieste dal ius civilis. Essi erano equiparati ai latini coloniari, ma pur avendo come questi lo ius commercii, non avevano lo ius connubii, quindi non potevano contrarre iustae nuptiae

In età imperiale, un movimento inverso inteso a favorire per quanto possibile la libertà portò all’abrogazione delle due suddette leggi, fatta eccezione per il divieto di manomissione in frode i creditori.