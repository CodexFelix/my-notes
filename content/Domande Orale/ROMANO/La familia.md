La famiglia romana del diritto quiritario presenta caratteristiche molto diverse da quelle dell’età giustinianea.

Per _familia_ si intende un ==aggregato di persone fondato non sulla _cognatio_ (parentela di sangue o naturale) bensì sulla _adgnatio_== (soggezione giuridica ad un capo).
Il capo è il _pater familias,_ che ha sui sottoposti un potere assoluto che si esprime col termine di _potestas_: _patria potestas_ sui figli e sui discendenti, _dominica potestas_ sugli schiavi. Dal punto di vista patrimoniale, inoltre, sono sottoposte al capo famiglia anche le donne _conventae in manum_, ossia entrate a far parte della famiglia a causa di matrimonio (moglie, nuore, etc.) o per altre speciali ragioni (_coemptiones fiduciae causa_), e le persone _in mancipio_.

==Alla morte del _pater familias,_ tutti i discendenti che non hanno il padre vivo divengono _sui iuris_ e a loro volta _pater familias_ e la _familia proprio iure_ si fraziona dunque in tante famiglie quanti sono i discendenti che divengono _sui iuris_==; l’insieme delle famiglie caratterizzate dal fatto di avere avuto un comune capostipite costituisce la _familia communi iure_. Altro è la _gens_, costituita dalle famiglie che per risalente discendenza conservano un _nomen_ comune.

Man mano che lo Stato va assumendo una posizione progressivamente più forte nei confronti dei singoli gruppi familiari, questi si disgregano perdendo il loro originario rilievo, decade gradatamente il valore del vincolo di _adgnatio_ e assume rilievo la _cognatio_. La _patria potestas_ si trasforma in un istituto molto più simile a quello contemporaneo.

**Acquisto della _patria potestas_.** Il capo famiglia acquista la _potestas_:
- sui figli da lui procreati in matrimonio legittimo (_iustae noptiae_) dal momento della loro nascita; si presumono procreati durante il matrimonio i figli nati dalla moglie purché non prima di 180 giorni dal matrimonio né dopo 300 dal suo scioglimento;
- sui figli naturali mediante la legittimazione;
- su persone a lui estranee che gli vengono sottoposte mediante _adoptio_.

**Perdita della _patria potestas_.** La _patria potestas_ si perde:
- con la morte, trattandosi di un istituto perpetuo;
- eccezionalmente anche prima della morte per fatti che producono la _capitis deminutio_;
- in seguito ad _emancipatio_. Si tratta di un’ipotesi particolare che porta al proscioglimento volontario della _patria potestas_ mediante il ricorso ad un artificio, non essendo concepibile una rinuncia diretta alla _potestas_. Tale artificio risale ad una disposizione delle XII tavole che, per evitare l’abuso dello _ius vendendi_, comminava la perdita della _patria potestas_ al padre che avesse venduto per tre volte consecutive il proprio figlio. Il padre vendeva allora per tre volte il figlio ad un amico con la forma della _mancipio_. L’amico per le prime due volte lo manometteva, mentre la terza volta lo re-mancipava al padre; essendosi così estinta la _patria potestas_, il figlio ricadeva _in mancipio_ al padre il quale con un’ulteriore manomissione lo rendeva _sui iuris_. Questo procedimento poteva applicarsi anche alle figlie e ai discendenti di grado ulteriore (es. nipoti) per i quali era sufficiente una sola vendita con conseguente manomissione.

### **Contenuto personale e patrimoniale della _patria potestas_.**
Il potere assoluto del _pater_ si esprime attraverso alcune facoltà:
- _ius vitae ac necis_ (diritto di vita e di morte): il capo famiglia poteva mettere a morte i propri discendenti ma, trattandosi di cosa giudicata comunque riprovevole, si auspicava quantomeno il preventivo consulto del _consilium domesticum_ formato dagli _adgnati_ più autorevoli; successivamente la legislazione e il controllo dei censori mirarono a porre un limite a questa pratica.
-  _ius vendendi_: si tratta di una facoltà che col tempo divenne desueta e si conservò solo come mezzo per realizzare l’_emancipatio_ e l’_adoptio_.
-  _ius noxae dandi_: che gli consentiva di mancipare all’offeso il membro della famiglia che si fosse reso colpevole di un delitto per evitarne la corresponsabilità (vd. _actio noxalis_).
-  _vindicatio filii_: spettante al _pater_ contro chiunque tenesse presso di sé uno dei suoi sottoposti; a questa azione il pretore aggiunse tutela interdittale mediante _interdictum de liberis exhibendis et ducendis_.

Dal punto di vista patrimoniale, i rapporti interni alla famiglia, tra suoi membri, sono regolati dal costume domestico e non conoscono tutela esterna.
Nei rapporti esterni alla famiglia, solo il _pater familias_ è _sui iuris_ ed ha pertanto capacità patrimoniale. Ogni vantaggio patrimoniale acquisito da un membro della _familia_ (acquisto di diritto reale, successione, credito) si riversa automaticamente sul patrimonio del _pater_; al contrario, questi non assume alcuna responsabilità per i debiti eventualmente contratti dai sottoposti, ad eccezione di quelli derivanti da delitto (vd. _actio noxalis_) e dei casi in cui il pretore concesse azione a tutela dei terzi per chiamare in corresponsabilità il _pater_ negli affari condotti dai _filii familias_ o dei suoi schiavi (_actiones adiecticiae qualitatis_).

La capacità patrimoniale dei _filii familias_ venne affermandosi piano piano attraverso la aumentata possibilità di disporre di un ==_peculium_==.
Inizialmente, il _pater_ concedeva al figlio il godimento e la libera amministrazione di un peculio, di cui il padre stesso rimaneva proprietario ma di fatto gestito dal sottoposto; nei limiti del peculio il _pater_ è anche responsabile per gli atti del sottoposto e ne risponde di fronte terzi insieme a lui (vd. _actio de peculio_).
==In epoca augustea, fu istituita la concessione imperiale ai _filii familias_ di un _peculium castrense_==, costituito da tutto ciò che essi avevano acquistato in quanto militari; di questo peculio il figlio poteva disporre _mortis causa_ e poi anche _inter vivos_; finì per comprendere anche gli acquisti fatti non _in castris_ ma in occasione della vita militare.
Da Costantino in avanti, sorse anche la figura del _peculium quasi castrense_, costituito dagli acquisti fatti dal figlio che ricoprisse in pubblici uffici, cariche religiose, professioni liberali.

Al figlio si riservarono poi gli acquisti fatti per causa di eredità materna o di parentela femminile in genere o di matrimonio (_bona materna, bona materni generis, lucra nuptialia_): di essi disponeva il figlio e il padre ne godeva fino alla morte  come una sorta di usufrutto.

Nell’età giustinianea, infine, appare sovvertito l’originario principio della incapacità patrimoniale dei _filii familias_ e prevale invece la disponibilità patrimoniale di quest’ultimo con il riconoscimento al _pater_ di un mero usufrutto legale sui suoi beni.