Nella valutazione del giudice sull'accordo di pena, una volta esclusa una causa di proscioglimento ex **[art. 129 c.p.p.](https://www.altalex.com/documents/news/2010/09/22/atti-e-provvedimenti-del-giudice#art129)**, non è possibile fare una valutazione che esuli dall'alternativa secca accoglimento/rigetto del patteggiamento (Cfr. Cass., Sez. Un. Pen., sent. n. 18 del 2000). Il proscioglimento ex **[art. 129 c.p.p.](https://www.altalex.com/documents/news/2010/09/22/atti-e-provvedimenti-del-giudice#art129)** avviene solamente in caso di palese e obiettiva evidenza di una causa di non punibilità lato sensu, evincibile esclusivamente dagli atti del giudizio e dal fascicolo del P.M. in visione, anche a seguito di un ragionamento giuridico relativo alla qualificazione del fatto, e alle aggravanti ed attenuanti (Cfr. Cass., Sez. Un. Pen., sent. n. 3 del 1999); tale pronuncia, per economia processuale, deve essere effettuata anche dal GIP in sede di indagini preliminari in caso di valutata impossibilità a conseguire una prova di colpevolezza, salvo il possibile controllo sul punto a seguito di ricorso per Cassazione (Cfr. Cass., Sez. Un. Pen., sent. n. 18 del 1995). La motivazione di accoglimento in sede di patteggiamento, deve essere valutata in modo meno rigido, vista la natura di controllo negoziale (Cfr. [**Cass. Pen, SS.UU., sentenza n. 10372/1995**](https://www.altalex.com/documents/news/2004/10/19/cassazione-penale-ss-uu-sentenza-27-09-1995-n-10372)).

La motivazione della sentenza di patteggiamento si esaurisce in una delibazione ad un tempo positiva e negativa. Positiva per la sussistenza dell'accordo delle parti sull'applicazione di una determinata pena, per la correttezza della qualificazione giuridica del fatto, nonché della applicazione e bilanciamento delle eventuali circostanze, per la congruità della pena, e per la concedibilità della sospensione condizionale della stessa. Negativa quanto alla esclusione di cause di non punibilità, di non procedibilità o di estinzione del reato (Cfr. Cass., Sez. Un. Pen., sent. n. 5777 del 1992).

La riduzione premiale del rito _de quo_, deve essere calcolata dopo il bilanciamento delle circostanze e l'aumento della continuazione (Cfr. Cass., Sez. Un. Pen., sent. n. 10372 del 1995), e non può eccedere il terzo della pena così risultante (Cfr. Cass., Sez. Un. Pen., sent. n. 6179 del 1990). La riduzione sino ad un terzo della pena inflitta con il patteggiamento non riguarda le sanzioni sostitutive che vanno applicate una volta individuata la pena da infliggere in concreto, e fanno parte del negozio processuale (Cfr. Cass., Sez. Un. Pen., sent. n. 295 del 1994), come pure la sospensione condizionale della pena (Cfr. Cass., Sez. Un. Pen., sent. n. 5882 del 1993), quest'ultima anche in relazione ad eventuali obblighi connessi (Cfr. Cass., Sez. Un. Pen., sent. n. 10 del 1993).

La pena finale risultante dal calcolo dell'accordo può essere inferiore al minimo e superiore al massimo edittale del reato, ma mai inferiore al minimo e superiore massimo della specie di pena da irrogare (in relazione al minimo edittale si veda Cass. Pen., Sez. II, sent. 5973 del 2010).