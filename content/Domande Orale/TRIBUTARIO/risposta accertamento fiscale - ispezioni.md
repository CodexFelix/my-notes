È necessaria una netta distinzione tra la fase di raccolta degli elementi probatori e la fase di rettifica della dichiarazione (o di accertamento d'ufficio nei casi di omessa presentazione). 

La prima fase può essere svolta indifferentemente dagli uffici dell'[Agenzia delle entrate](https://it.wikipedia.org/wiki/Agenzia_delle_entrate "Agenzia delle entrate") o dalla [Guardia di Finanza](https://it.wikipedia.org/wiki/Guardia_di_Finanza "Guardia di Finanza"). Essa prevede l'utilizzo dei seguenti poteri istruttori:
- inviti ai contribuenti a fornire dati o notizie, inclusa l'esibizione delle scritture contabili obbligatorie;
- invio di questionari con richiesta di restituirli firmati e compilati (possono anche riguardare notizie nei confronti di altri contribuenti);
- richieste ad altre amministrazioni dello Stato, nonché a notai ed altri pubblici ufficiali per gli atti in loro possesso;
- riscontro con i dati trasmessi all'[Anagrafe tributaria](https://it.wikipedia.org/wiki/Anagrafe_tributaria "Anagrafe tributaria"), quali dichiarazioni, atti registrati ecc..;
- richiesta al contribuente o direttamente agli intermediari finanziari, di dati, notizie e documenti sui rapporti intrattenuti o su operazioni effettuate (tali richieste devono essere preventivamente autorizzate dal direttore regionale o dal direttore centrale accertamento dell'Agenzia delle Entrate o dal comandante regionale della Guardia di Finanza);
- accessi, ispezioni e verifiche dei luoghi nei quali il contribuente svolge la propria attività;
- notizie trasmesse da altri enti quali [INPS](https://it.wikipedia.org/wiki/INPS "INPS"), [SIAE](https://it.wikipedia.org/wiki/SIAE "SIAE"), [Agenzia delle Dogane](https://it.wikipedia.org/wiki/Agenzia_delle_Dogane "Agenzia delle Dogane"), ecc..

Le attività istruttorie, specie quelle della Guardia di Finanza, ma anche le attività presso la sede del contribuente svolte dall'ufficio, sono riassunte nel cosiddetto _[processo verbale di constatazione](https://it.wikipedia.org/wiki/Processo_verbale_di_constatazione "Processo verbale di constatazione")_, che descrive le operazioni compiute e le eventuali violazioni riscontrate.


La fase finale del procedimento di rettifica è invece di esclusiva competenza dell'ufficio dell'[Agenzia delle entrate](https://it.wikipedia.org/wiki/Agenzia_delle_entrate "Agenzia delle entrate") competente in base al [comune](https://it.wikipedia.org/wiki/Comune "Comune") di [residenza](https://it.wikipedia.org/wiki/Residenza_(diritto) "Residenza (diritto)") del contribuente al momento della presentazione della dichiarazione (cosiddetto _[domicilio fiscale](https://it.wikipedia.org/wiki/Domicilio_fiscale "Domicilio fiscale")_). In ogni caso, l'atto impositivo è sottoscritto, a pena di nullità, dal direttore dell'ufficio o da altro funzionario da lui delegato alla firma.

In generale non è prevista l'inutilizzabilità delle prove illegittimamente acquisite, a differenza di quanto previsto nel [diritto penale](https://it.wikipedia.org/wiki/Diritto_penale "Diritto penale"). Tuttavia la [Corte di cassazione](https://it.wikipedia.org/wiki/Corte_di_cassazione "Corte di cassazione") ha più volte stabilito il divieto di usare elementi acquisiti in violazione di diritti costituzionali (ad esempio mediante accessi in abitazioni non autorizzati).

Inoltre la Polizia Giudiziaria trasmette agli uffici, previa autorizzazione del [pubblico ministero](https://it.wikipedia.org/wiki/Pubblico_ministero "Pubblico ministero"), i dati e le notizie di interesse fiscale dei quali essa o le altre forze di polizia sono venute a conoscenza nel corso di indagini disposte dalla [magistratura](https://it.wikipedia.org/wiki/Magistratura "Magistratura"). In tali casi, la stessa si avvale di tutti i poteri previsti dal [codice di procedura penale](https://it.wikipedia.org/wiki/Codice_di_procedura_penale "Codice di procedura penale") e può quindi procedere a [intercettazioni](https://it.wikipedia.org/wiki/Intercettazioni "Intercettazioni"), [sequestri](https://it.wikipedia.org/wiki/Sequestro_giudiziario "Sequestro giudiziario"), [perquisizioni](https://it.wikipedia.org/wiki/Perquisizione "Perquisizione") ed [interrogatori](https://it.wikipedia.org/wiki/Interrogatorio "Interrogatorio"), ad esempio.