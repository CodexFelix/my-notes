L’art. 19 del d.lgs. n. 546 del 1992 contiene l’elencazione degli atti contro i quali deve essere diretto il ricorso tributario. Ciò non significa che la cognizione del giudice tributario sia limitata al profilo strettamente formale degli atti impugnati, essendo la stessa estesa al merito del rapporto,
anche se la «chiave di accesso» a tale rapporto è l’impugnazione di uno degli atti di cui all’art. 19 del d.lgs. n. 546 del 1992.
In particolare, in virtù di tale norma sono impugnabili dinanzi al giudice tributario: 
- a) l’==avviso di accertamento== del tributo; 
- b) l’==avviso di liquidazione== del tributo; 
- c) il ==provvedimento che irroga le sanzioni==; 
- d) il ==ruolo== e la cartella di pagamento; 
- e) l’avviso di mora; 
- e-bis) l’iscrizione di ipoteca sugli immobili di cui all’art. 77 del d.P.R. 29 settembre 1973, n. 602; 
- e-ter) il fermo di beni mobili registrati di cui all’art. 86 del d.P.R. n. 602 del 1973 cit.; 
- f) gli atti relativi alle operazioni catastali indicate dall’art. 2, comma 3, del d.lgs. n. 546 del 1992;  
- g) il rifiuto espresso o tacito della restituzione di tributi, sanzioni pecuniarie ed interessi o altri accessori non dovuti; 
- h) il diniego o la revoca di agevolazioni o il rigetto di domande di definizione agevolata di rapporti tributari; 
- la decisione di rigetto dell'istanza di apertura di procedura amichevole presentataq ai sensi della Direttiva UE 2017 o degli Accordi e delle convenzioni internazionali per evitare le doppie imposizioni di cui l'Italia è parte
- i) ogni altro atto per il quale la legge ne preveda l’autonoma impugnabilità davanti alle Commissioni tributarie. 

Peraltro, occorre considerare che la modalità con la quale l’Amministrazione finanziaria manifesta la sua volontà impositiva, e ogni forma conseguente di accertamento e sanzione per violazioni, è variabile e ampia, ben oltre l’indicazione, seppur tassativa, contenuta nell’art. 19 cit
Pertanto, si è progressivamente affermata, nell’ottica di una piena esplicazione del diritto di difesa del contribuente, una considerazione analitica e approfondita degli atti che, pur non rientranti nell’elenco dell’art. 19, rappresentano comunque una ==manifestazione di volontà da parte dell’Amministrazione, con chiara cristallizzazione della pretesa azionata== e conseguente possibilità di impugnazione da parte del destinatario della stessa. Ne deriva l’impugnabilità dinanzi al giudice tributario di qualsiasi atto adottato dall’Amministrazione finanziaria che, portando a conoscenza del contribuente la giustificazione di fatto e di diritto che ne è fondamento, evidenzi senza alcuna incertezza una individuata e precisa pretesa [pretesa tributaria].
 
È quindi consolidato l’assunto per il quale, sebbene l’elencazione degli atti impugnabili, contenuta nell’art. 19 del d.lgs. n. 546 del 1992, rivesta natura tassativa, non è tuttavia preclusa al contribuente la facoltà di impugnare anche altri atti, ove con gli stessi l’Amministrazione finanziaria porti a conoscenza del contribuente una ben individuata pretesa tributaria, esplicitandone le ragioni fattuali e giuridiche, sicché è possibile una interpretazione estensiva delle disposizioni in materia, in omaggio alle norme costituzionali di tutela del contribuente (artt. 24 e 53 Cost.) e di buon andamento della P.A. (art. 97 Cost.), nonché in considerazione dell’ampliamento della giurisdizione tributaria operato dalla l. n. 448 del 2001.

Su tale via è stata ammessa l'immediata impugnabilità ad esempio:
- dell'ingiunzione fiscale (SU 29/2016)
- del diniego di autotutela 
- del preavviso di fermo (SU 2009)
- diniego tacito di un'agevolazione fiscale

E' evidente però che tale interpretazione estensiva, in assenza di una norma che espressamente ricolleghi la definitività di tali ulteriori atti alla mancata impugnazione entro il termine di 60 gg dalla notifica degli stessi, avrebbe potuto condurre a conseguenze estremamente lesive per il contribuente ed il suo diritto di difesa. ==Per tale ragione, per pacifica giurisprudenza, l'impugnazione degli atti non espressamente elencati nell'art. 19 è meramente facoltativa e giammai obbligatoria. Con la conseguenza che la mancata impugnazione di un atto non tipizzato non preclude la piena ed integrale impugnazione dell'atto tipizzato anche per vizi astrattamente riferibili al primo atto non impugnato.==


**Informazioni a garanzia dei diritti di difesa**
==Gli atti impugnabili devono contenere le indicazioni del termine entro il quale il ricorso deve essere proposto e della CGT di primo e di secondo grado competente, nonché delle relative forme da osservare ai sensi dell'art. 20==. Devono contenere le indicazioni minime prescritte dall'art. 19 c. 2 d.lgs. 546/1992 e dell'art. 7 c. 2 Statuto dei diritti del contribuente. 
Tali norme richiedono che gli atti impugnabili contengano "l'indicazione del termine entro cui il ricorso deve essere proposto e della CGT di primo e secondo grado competente, nonché delle relative forme da osservare ai sensi dell'art. 20. L'ufficio presso cui è possibile ottenere informazioni complete in merito all'atto notificato o comunicato e il responsabile del procedimento; b) l'organo o l'autorità amministrativa presso cui è possibile promuovere un riesame anche nel merito dell'atto in sede di autotutela; c) modalità, termine ed organo giurisdizionale o autorità amministrativa cui è possibile ricorrere in caso di atti impugnabili".

**Atti non impugnabili**
Gli atti diversi da quelli indicati non sono impugnabili autonomamente: si parla in tal caso di ==tutela differita==, in quanto possono essere impugnato in uno con l'atto autonomamente impugnabile ma ad esso collegato (es. il PVC non è autonomamente impugnabile, ma, se viziato, può essere impugnato insieme al successivo avviso di accertamento notificato al contribuente). La mancata notificazione di atti autonomamente impugnabili, adottati precedentemente all'atto notificato, infatti, ne consente l'impugnazione unitamente a quest'ultimo.

Ognuno degli atti autonomamente impugnabili può essere impugnato solo per vizi propri e non anche per vizi riferibili ad atti autonomamente impugnabili pregressi. 
A tale regola fa eccezione solamente il caso in cui l'atto autonomamente impugnabile cronologicamente precedente sia affetto da un vizio di notifica (e quindi, non essendo stato correttamente notificato al contribuente, dell'esistenza di tale atto lo stesso è venuto a conoscenza solo al momento della notifica dell'atto successivo). In questo caso, con l'impugnazione dell'atto cronologicamente successivo possono essere fatti valere anche i vizi propri di quello precedente non correttamente notificato.