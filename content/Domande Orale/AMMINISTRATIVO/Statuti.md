Gli statuti sono atti normativi contenenti le disposizioni fondamentali sull'organizzazione e l'attività di un ente. 
Si distinguono gli statuti delle regioni da quelli degli enti locali e degli altri enti pubblici.
Lo statuto è espressione di una potestà organizzatoria di tipo normativo che può riguardare lo stesso ente che emana le norme statutarie (c.d. autonomia statutaria) o un organo diverso (etero-statuti). Non esiste un unico modello di fonte statutaria. 
Gli etero-statuti rivestono la forma della fonte statale o regionale con cui vengono adottati, mentre quelli espressione di autonomia possono essere talvolta sottoposti ad approvazione da parte di altro ente al fine di acquisire efficacia giuridica.

### Gli statuti regionali
Gli statuti regionali hanno diverso rango a seconda che siano adottati da ragioni a statuto ordinario o a statuto speciale:
- lo statuto delle regioni ad **autonomia differenziata** è una ==legge costituzionale== adottata dal parlamento con le maggioranze di cui all'art. 138 Cost. ed assume una posizione di preminenza rispetto alle altre fonti ordinarie
- lo statuto delle **Regioni ordinarie** (123 Cost.), invece, a seguito della riforma costituzionale del 1999 è una ==legge autonomamente adottata dalla Regione, non più assoggettata a controllo preventivo del Parlamento.== Si tratta dunque di una legge regionale rinforzata, stante l'iter di approvazione aggravato.

### Statuti degli enti locali
L'autonomia statutaria di province e comuni, riconosciuta dal TUEL nel 2000, ha trovato consacrazione a livello costituzionale con la riforma del 2001 nel novellato art. 114 Cost.
Gli statuti comunali sono sottoposti al rispetto dei principi costituzionali, ma diversamente degli statuti regionali, non ne sono definiti gli ambiti di competenza, i contenuti e le procedure di approvazione.

A tale compito ha provveduto la legge di attuazione della riforma costituzionale (l. 131/2003), secondo la quale lo statuto stabilisce i principi di organizzazione e funzionamento dell'ente, le forme di controllo anche sostitutivo, nonché le garanzie delle minoranze e le forme di partecipazione popolare; ha, altresì, previsto che gli statuti degli enti locali siano in armonia con la Costituzione e con i principi generali in materia di organizzazione pubblica e rispettino la riserva di legge statale sulla legislazione elettorale e sulla determinazione degli organi di governo e delle funzioni fondamentali di comuni, province e città metropolitane, posta dall'art. 117 c. 2 lett. p Cost.. 

La riforma del 2001 costituzionalizzando la potestà regolamentare degli enti locali (117 c. 6 Cost.) ha introdotto un principio di corrispondenza tra potestà regolamentare e amministrativa.