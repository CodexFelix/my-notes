### ![[IMG_4757.jpeg]]Autonomia patrimoniale perfetta
Caratteristica fondamentale della « società per azioni » («s.p.a.») è — come recita l’art. 2325, comma 1, c.c. — che «per le obbligazioni sociali risponde soltanto la società con il suo patrimonio».
Ciò importa — da un lato — che, diversamente da quel che abbiamo visto accadere nelle società di persone, ==nessun socio può essere chiamato a rispondere per i debiti sociali con il proprio patrimonio personale== (c.d. responsabilità limitata del socio) e — da altro lato — ==che i creditori sociali non hanno altra garanzia, in linea di principio, se non quella costituita dal patrimonio sociale==, poiché i soci sono obbligati a dare alla società, quand’anche il patrimonio di quest’ultima dovesse rivelarsi insufficiente a soddisfare i creditori, soltanto quanto si erano impegnati a conferirle: e ciò — si badi — vale non solo per i soci che si siano limitati ad investire nella società propri risparmi, senza partecipare alla gestione sociale, ma anche per i soci c.d. « di controllo », che detengono cioè il pacchetto azionario «di comando», con il quale sono in grado di guidare la società.
Il riconoscimento, a favore di tutti i soci di società per azioni, del beneficio della « responsabilità limitata » costituisce strumento indispensabile per ==incentivare la partecipazione dei risparmiatori al c.d. «capitale di rischio==»: essi, infatti, sanno a priori che il loro rischio è circoscritto, nel peggiore dei casi, alla perdita del conferimento cui si sono impegnati nei confronti della società, senza che il loro residuo patrimonio personale possa essere messo in alcun modo a repentaglio.

Peraltro è, di contro, necessario tutelare i creditori della società, che possono far conto sul solo patrimonio di quest’ultima. 
Per questo, il beneficio della responsabilità limitata, agli inizi del capitalismo, venne concepito ed accordato unicamente a favore della grande impresa, che operava con mezzi cospicui e, per ciò, costituenti una rilevante e sufficiente garanzia per i creditori. Oggi, invece, il tipo « società per azioni » risulta accessibile non solo alle grandi, ma anche alle medie e, addirittura, alle imprese medio-piccole (spesso a carattere familiare): invero, ==il capitale sociale minimo, richiesto per la costituzione di una società per azioni, è di soli € cinquantamila== (art. 2327 c.c.).
Da ciò consegue che la società per azioni—salvo che nell’ipotesi in cui il suo patrimonio appaia particolarmente robusto e ben proporzionato rispetto alle obbligazioni assunte ed ai rischi derivanti dalle attività e dai programmi in via di svolgimento — non riesce facilmente a trovare «credito», se non quando gli azionisti «di comando» concedono garanzie personali. In tal caso, la limitazione della responsabilità dei soci si risolve, soprattutto, a rischio dei fornitori, dei lavoratori e di tutti quei creditori che dette garanzie personali non riescano invece a farsi rilasciare.

A differenza di quanto originariamente previsto dal codice, ==il beneficio della responsabilità limitata è oggi riconosciuto anche== nell’ipotesi di « ==società per azioni unipersonale== » (in cui, cioè, tutte le azioni della società appartengono ad un solo soggetto, persona fisica o ente). 
Invero l’art. 2325, comma 2, c.c. prevede — ma solo « in caso di insolvenza della società » (v. § 559) — che ==il c.d. «azionista unico» possa essere chiamato a rispondere con il proprio patrimonio personale delle obbligazioni sociali, qualora risultino (i) non integralmente effettuati i dovuti conferimenti== in danaro (art. 2342, commi 2 e 4, c.c.), ovvero (ii) ==non adempiute le formalità pubblicitarie previste dall’art. 2362, comma 1, c.c. che impone il deposito presso il registro delle imprese di una dichiarazione contenente== l’indicazione che le azioni della società appartengono ad una sola persona, di cui debbono essere specificate le generalità.

Se è vero che, tranne che in quest’ultima ipotesi, delle obbligazioni sociali risponde solo la società con il suo patrimonio, non è più vero, oggi, che essa risponde necessariamente delle stesse — come previsto, per regola, dall’art. 2740 c.c. (v. § 235)—con tutto il proprio patrimonio: ==la società per azioni può, infatti, costituire uno o più «patrimoni destinati ad uno specifico affare»== (artt. 2447-bis ss. c.c.): ==sui cespiti costituenti ciascun « patrimonio destinato» potranno soddisfarsi non già, genericamente, tutti i creditori della società, ma solo quei creditori che vantino diritti in relazione allo specifico affare in funzione del quale il «patrimonio» è stato costituito== (v. § 536).

### I diversi modelli di società per azioni
La disciplina codicistica della società per azioni — già ampiamente modificata a partire dagli anni ’70, soprattutto in attuazione di direttive comunitarie — è stata radicalmente novellata (al pari di tutta la disciplina delle altre società di capitali e della società cooperativa) con D.Lgs. 17 gennaio 2003, n. 6 (entrato in vigore il 1o gennaio 2004), e successivamente più volte modificata. Per di più, parte rilevante della normativa in tema delle società per azioni è oggi dettata da leggi diverse dal codice (e, in particolare, dal T.U.F.).

La disciplina della società per azioni varia a seconda che si tratti di:
- società per azioni « base » (c.d. ==« s.p.a. chiusa »==), integralmente disciplinata dal codice civile;
- società « con azioni diffuse tra il pubblico in misura rilevante » (art. 2325-bis c.c.) — per tale intendendosi quella che risponde ai parametri fissati dall’art. 2-bis del c.d. « regolamento emittenti Consob » in data 14 maggio 1999, n. 11971 (successivamente, più volte integrato e modificato) (art. 111-bis disp. att.) (c.d. « ==s.p.a. ad azionariato diffuso==») — anch’essa disciplinata dal codice civile, il quale prevede però talune regole che ne differenziano il trattamento rispetto a quello della « s.p.a. chiusa »;
- ==società «con azioni quotate in mercati regolamentati»== (c.d. « s.p.a. quotata »), disciplinata in parte dal codice civile, in parte dal T.U.F. (specie artt. 119 ss.).

La società per azioni « ad azionariato diffuso » e quella « quotata » vengono — cumulativamente — definite come « ==società che fanno ricorso al mercato del capitale di rischio== » (art. 2325-bis c.c.) (o, più semplicemente, «==s.p.a. aperte== »).

Alla società per azioni « aperta » si applicano, ove non espressamente derogate o incompatibili, le previsioni dal codice dettate per la società per azioni « chiusa », oltre che regole specifiche, poste soprattutto a tutela delle minoranze e degli  interessi connessi alla sollecitazione del pubblico risparmio.
Disposizioni extracodicistiche (c.d. « normative di settore ») dettano poi regole particolari per le società per azioni che svolgono la loro attività in settori di particolare delicatezza (ad es., le società bancarie, le società assicurative, le società editoriali, le società di intermediazione mobiliare, ecc.).

### La costituzione della s.p.a.
Il procedimento di costituzione della società per azioni si articola in ==due fasi==:
a) quella della **stipulazione** dell’atto costitutivo;
b) quella della sua **iscrizione nel registro delle imprese**.

La « stipulazione » dell’atto costitutivo può avvenire o mediante contratto (quando i soci costituenti sono due o più di due) o mediante atto unilaterale (quando il socio costituente è uno solo: c.d. « società per azioni unipersonale ») (art. 2328, comma 1, c.c.).
Sia nell’uno che nell’altro caso, l’atto costitutivo richiede — ==ad substantiam — la forma dell’atto pubblico== (art. 2328, comma 2, c.c.). La società per azioni può essere costituita « a tempo determinato » ovvero « a tempo indeterminato » (art. 2328, comma 2 n. 13, c.c.): in quest’ultimo caso, se la società non è « quotata », a ciascun socio compete il diritto di recesso, che può essere esercitato in qualsiasi momento, con un preavviso, però, di almeno centottanta giorni (art. 2437, comma 3, c.c.).

La stipulazione dell’atto costitutivo può essere o « **simultanea** » (unica modalità possibile in caso di costituzione per atto unilaterale) o — tranne che per SICAV e SICAF (art. 35-bis, comma 5, T.U.F.) — « **per pubblica sottoscrizione** »:
 - nel primo caso — che rappresenta l’ipotesi di gran lunga più frequente nella prassi — i soci fondatori compaiono avanti al notaio, che raccoglie la loro dichiarazione di dar vita alla società e di integralmente sottoscriverne il capitale;
 - nel secondo caso — assolutamente marginale nella prassi — i promotori dell’iniziativa (art. 2337 c.c.) predispongono un programma, in cui vengono indicati l’oggetto della costituenda società e le principali disposizioni dell’atto costitutivo e dello statuto (art. 2333 c.c.); gli interessati possono aderirvi, sottoscrivendo le azioni della società e versando il 25% dei conferimenti in danaro sottoscritti (artt. 2333, comma 3, e 2334 c.c.); successivamente l’assemblea dei sottoscrittori delibera definitivamente il contenuto dell’atto costitutivo e dello statuto (art. 2335 c.c.); infine, i presenti, in rappresentanza anche dei sottoscrittori assenti, procedono alla stipulazione dell’atto costitutivo (art. 2336 c.c.).

Qualunque sia la modalità di costituzione adottata, i soci che sottoscrivono l’atto costitutivo si chiamano fondatori (art. 2341 c.c.). Essi — al pari dei promotori — possono riservarsi, per un periodo massimo di cinque anni, benefici in sede di distribuzione degli utili netti risultanti dal bilancio (artt. 2340, comma 1, e 2341 c.c.; v. Cass. 16 ottobre 2013, n. 23541).

Tanto in caso di costituzione simultanea quanto in caso di costituzione per pubblica sottoscrizione, la legge — per tutelare i terzi che hanno rapporti con la società — richiede:
- ==che sia sottoscritto per intero il capitale sociale== (art. 2329, n. 1, c.c.), che in ogni caso — come già detto — deve essere non inferiore a cinquantamila euro (art. 2327 c.c.): i creditori della società — come sappiamo — possono far affidamento soltanto sul capitale della società stessa; pertanto, se non è necessario che esso venga immediatamente versato per intero, almeno deve essere stato assunto l’obbligo di versarlo; così i terzi, in caso di necessità, potrebbero, con l’azione surrogatoria (art. 2900 c.c.; v. § 259), sostituirsi alla società ed esigerne il versamento dai sottoscrittori, per soddisfare le loro ragioni. ==I conferimenti, ove non diversamente previsto, debbono farsi in danaro (art. 2342, comma 1, c.c.). L’atto costitutivo può peraltro prevedere il conferimento di beni in natura o di crediti (artt. 2342, comma 3, 2343, 2343-ter e 2343-quater c.c.), non però il conferimento di opera o servizi==;
- ==che sia versato presso una banca almeno il 25% dei conferimenti in danaro e, in caso di costituzione con atto unilaterale, il loro intero ammontare== (artt. 2329, n. 2, e 2342, comma 2, c.c.); e che siano ==integralmente effettuati i conferimenti in natura== (art. 2342, comma 3, c.c.): anche questa costituisce un’evidente garanzia per i creditori.


Mentre l’« **atto costitutivo** » contiene — con le indicazioni richieste dall’art. 2328, comma 2, c.c. — la dichiarazione dei fondatori di voler dar vita alla società, in un atto che, quand’anche separato, si considera parte integrante dell’atto costitutivo, devono essere contenute le norme relative al funzionamento della società (ad es., alla nomina degli amministratori; al quorum necessario per la validità dell’assemblea, ecc.): quest’atto si chiama «**statuto sociale**» (art. 2328, comma 3, c.c.).

Il notaio che, in qualità di pubblico ufficiale, riceve le dichiarazioni dei fondatori — le quali, come ricordato, vanno sempre formalizzate per atto pubblico (art. 2328, comma 2, c.c.) — ==deve effettuare un controllo di legalità sul contenuto dell’atto costitutivo e dello statuto==, al fine di verificarne la conformità alle norme inderogabili di legge: laddove il controllo dovesse sortire esito non favorevole, il notaio deve rifiutarsi di ricevere l’atto.


**Iscrizione nel registro imprese**
L’« ==iscrizione » della società va richiesta dal notaio rogante al registro delle imprese== — depositando il relativo atto costitutivo — entro dieci giorni dalla stipula (art. 2330, commi 1, 2 e 3, c.c.).
L’ufficio del registro delle imprese — che deve limitarsi ad una verifica della mera regolarità formale della documentazione depositata — provvede all’iscrizione della società nel registro stesso (art. 2330, comma 3, c.c.)

==Con l’iscrizione la società acquista la personalità giuridica== (art. 2331, comma 1, c.c.). In questo caso, dunque, ==la pubblicità ha effetto costitutivo== (mentre, come si è detto, l’iscrizione nel registro delle imprese ha, di regola, efficacia meramente dichiarativa: v. § 484): il nuovo soggetto giuridico non sorge, se non quando è stata effettuata l’iscrizione.

==Per le operazioni compiute in nome della società prima dell’iscrizione, sono solidalmente ed illimitatamente responsabili verso i terzi coloro che hanno agito==, unitamente (in caso di società unipersonale) al socio unico fondatore e (negli altri casi) ai ==soci che, nell’atto costitutivo o con atto separato, abbiano eventualmente deciso, autorizzato o consentito il compimento dell’operazione== (art. 2331, comma 2, c.c.). Peraltro, qualora la società — successivamente all’iscrizione — abbia approvato l’operazione, la relativa responsabilità si estende anche a quest’ultima (che, nel caso in cui chi ha agito sia stato chiamato a rispondere personalmente, sarà tenuta a rimborsarlo e tenerlo indenne) (art. 2331, comma 3, c.c.; v. Cass. 17
febbraio 2017, n. 4263).
==Ulteriore conseguenza dell’inesistenza del nuovo soggetto prima dell’iscrizione è il divieto di emissione delle azioni, che non possono neppure costituire oggetto di offerta al pubblico di prodotti finanziari== (art. 2331, comma 5, c.c.).


### Nullità delle società
Avvenuta l’iscrizione nel registro delle imprese, l’eventuale nullità della società può essere pronunciata soltanto nei casi espressamente previsti dalla legge: c.d. «==principio della tassatività delle cause di nullità== » (v. Cass. 4 novembre 2015, n. 22560):

**Cause di nullità** del contratto di società sono:
a) la mancata stipulazione dell’atto costitutivo nella forma dell’==atto pubblico==;
b) l’==illiceità dell’oggetto== sociale; 
c) la ==mancanza nell’atto costitutivo di ogni indicazione riguardante la denominazione sociale, o i conferimenti, o l’ammontare del capitale sottoscritto==, o l’oggetto sociale (art. 2332, comma 1, c.c.).

Peraltro, la nullità non può essere dichiarata quando la causa di essa sia stata eliminata e di tale eliminazione sia stata data pubblicità con iscrizione nel registro delle imprese: c.d. «principio della **sanabilità delle cause di nullità** » (art. 2332, comma 5, c.c.).

In ogni caso, la dichiarazione di nullità della società — ==per proteggere i terzi che, nel frattempo, abbiano contrattato con essa— non pregiudica l’efficacia degli atti compiuti in nome di questa dopo l’iscrizione nel registro delle imprese== (art. 2332, comma 2, c.c.). Inoltre i soci restano obbligati ai conferimenti promessi, fino a quando tutti i creditori sociali non siano stati soddisfatti (art. 2332, comma 3, c.c.).
==La dichiarazione di nullità non ha effetto retroattivo: la società viene automaticamente posta in liquidazione==, come se si fosse verificata—anziché una nullità—una causa di scioglimento operante ex nunc: c.d. « **principio della irretroattività degli effetti della pronuncia di nullità** » (art. 2332, comma 2, c.c.; v. Cass. 13 giugno 2016, n. 12120).
La disciplina della nullità del contratto sociale, una volta avvenuta l’iscrizione nel registro delle imprese, è — come ben si può notare — sensibilmente divergente rispetto a quella comune dei contratti (v. §§ 339 ss.): ciò, al fine di garantire certezza e stabilità non solo ai rapporti fra i soci, ma anche — e soprattutto — a quelli fra la società ed i terzi.


**Simulazione** 
Problema delicato è quello relativo alla disciplina da applicare nel caso in cui la costituzione della società sia avvenuta per effetto di un accordo finalizzato a creare un’apparenza diversa dalla realtà. In proposito, occorre distinguere due ipotesi:
a) prima ipotesi: ==la costituzione della società è effettivamente voluta, ma apparente è la partecipazione di taluni soci== (ad es., chiedo ad un terzo di prestarsi a figurare come partecipante all’atto costitutivo per far credere all’altro azionista che non si troverà in società con me solo, ed in minoranza): in questo caso la giurisprudenza ritiene ricorra non già un’ipotesi di simulazione (assoluta o relativa), ma di ==intestazione fiduciaria della quota al terzo== (v. Cass. 30 maggio 2014, n. 12138; Cass. 21 febbraio 2013, n. 4184);
b) seconda ipotesi: la ==costituzione della società non è voluta da alcuno dei fondatori, ed è realizzata esclusivamente per creare l’apparenza di un ente giuridico autonomo rispetto alle persone dei soci (ad es., per sfuggire alle azioni esecutive dei creditori==). Anche in questo caso, tuttavia, l’ente, una volta costituito, acquista una propria personalità giuridica, ed il suo patrimonio è innanzitutto destinato a garanzia dei creditori sociali (mentre i creditori personali dei soci potranno far  valere i loro diritti sulle « azioni » di pertinenza dei rispettivi debitori); con la conseguenza che ==non potrà dichiararsi la nullità del contratto sociale per simulazione== (v. Cass. 4 novembre 2015, n. 22560).


