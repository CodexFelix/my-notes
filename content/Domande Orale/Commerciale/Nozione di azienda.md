Un posto particolare tra le combinazioni di cose spetta all’« azienda », che il codice (art. 2555 c.c.) definisce come il ==complesso di beni organizzati dall’imprenditore per l’esercizio dell’impresa==: ossia, per la produzione di beni (ad es., azienda agricola, azienda manifatturiera, ecc.) o di servizi (ad es., azienda di credito, compagnia di assicurazioni, società di trasporti, ecc.), ovvero per lo scambio di beni (ad es., azienda per la rivendita di frutta e verdura, di automobili, ecc.) o di servizi (ad es., agenzia di assicurazioni, ecc.) (v. § 476)

L’azienda è, dunque, costituita da un insieme di beni collegati  tra loro da un nesso di dipendenza reciproca, in guisa da servire al fine produttivo comune.

Disputata è la natura giuridica dell’azienda. 
- L’opinione tradizionale — peraltro ancora di recente riproposta dalla nostra Cassazione — la considera come un’**universitas facti.** Ma — come si è visto — il concetto di universalità esige, da un lato, che di essa facciano parte solo beni mobili, mentre l’azienda ben può comprendere anche beni immobili (ad es., il capannone in cui viene svolta l’attività) e, da altro lato, che le cose appartengano ad uno stesso proprietario, mentre questo non è richiesto nell’azienda (ad es., assai spesso i locali in cui l’attività viene esercitata sono in locazione, i macchinari sono presi in leasing, le merci appartengono ad altri, ecc.). E, comunque, è titolare dell’azienda anche chi (ad es., l’affittuario) non sia proprietario del complesso organizzato o dei singoli elementi costitutivi di essa, purché organizzi e diriga ad un determinato fine produttivo o di scambio l’attività economica dell’azienda, assumendone il rischio. Non manca, perciò, chi ricorre ad una figura di universalità diversa da quella prevista nell’art. 816 c.c.
- Così — secondo altri — l’azienda sarebbe una **cosa composta funzionale**, in cui le singole cose sono collegate non materialmente, ma funzionalmente, in virtù del loro impiego, della loro destinazione comune. È stato, peraltro, obiettato che la concezione tradizionale della cosa composta implica l’idea della coesione materiale tra gli elementi che la costituiscono.
- Alle teorie materialistiche — che più o meno, come si è visto, fanno ricorso alle figure tradizionali del bene composto o dell’universalità — si contrappongono le **teorie immaterialistiche, che considerano l’azienda come un bene immateriale**. L’azienda — si dice — consiste tutta nell’organizzazione dei vari beni.
- Vi è chi dà rilievo al concetto di organizzazione e chi considera l’azienda come « **universitas iuris o iurium** » (in quest’ultimo senso, v. Cass. 19 luglio 2000, n. 9460).
- Da ultimo, la Suprema Corte — sulla base della considerazione che==l’azienda in quanto tale, come bene distinto dai suoi singoli  componenti, ben può essere oggetto di negozi giuridici== (v. artt. 2112, 2555, 2558, 2559 e 2560 c.c., in tema di alienazione d’azienda; art. 2562 c.c., in tema di affitto d’azienda), di diritti reali (v. art. 2561 c.c., in tema di usufrutto d’azienda), di provvedimenti giudiziali (v. art. 670 n. 1 c.p.c., in tema di sequestro giudiziale d’azienda) — è giunta a ritenere che ==essa debba essere riguardata come bene unitario, a composizione variabile nel tempo e qualitativamente mista, il cui elemento unificatore, dal legislatore testualmente indicato nell’organizzazione per l’esercizio dell’impresa== (art. 2555 c.c.), è ancorato ad un’attività (l’organizzazione), a sua volta necessariamente qualificata in senso finalistico (l’esercizio dell’impresa). Da ciò la S.C. ha dedotto che l’==azienda può essere oggetto anche di « possesso »== (v. §§ 174 ss.) e, nel concorso degli altri presupposti richiesti dalla legge, di « usucapione » (v. § 184) (v. Cass., sez. un., 5 marzo 2014, n. 5087).

### Avviamento
Tra gli ==elementi che formano l’azienda== particolare importanza ha l’« **avviamento** ». L’espressione è nata dal linguaggio comune: si dice che un complesso aziendale è ben « avviato » per affermare che fa molti affari. Sinteticamente si può definire l’avviamento come la capacità di profitto dell’azienda.
Disputata è la natura dell’avviamento: alcuni lo identificano con la clientela, ma questa è piuttosto l’effetto dell’avviamento e si distingue, perciò, da esso; altri lo considerano come un bene immateriale, un prodotto dell’ingegno, basandosi sulla considerazione che il successo di un’impresa dipende dall’iniziativa, dalla genialità,
dall’intraprendenza dell’imprenditore; altri, infine, negano che si tratti di un bene e considerano l’avviamento come una qualità dell’azienda.
Secondo la Cassazione (v. Cass. 8 marzo 2013, n. 5845; ed ora Cass. 19 novembre 2018, n. 29742), l’==avviamento è una qualità immateriale dell’azienda, che può anche mancare== (come accade nel caso di un’azienda di nuova formazione che non sia ancora entrata in attività, ma sia suscettibile di iniziarla; o di azienda già in esercizio
che abbia cessato temporaneamente di funzionare).
Uno dei fattori che contribuiscono a costituire l’avviamento — ossia, la sede ove si svolge l’attività aziendale — risulta oggi tutelato dalla L. 27 luglio 1978, n. 392 (sulla « Disciplina delle locazioni di immobili urbani »), che ha previsto, a favore dell’imprenditore che gestisce un’azienda in locali altrui, il ==diritto a conseguire una indennità qualora venga a cessare la locazione dell’immobile==, purché non a seguito di sua inadempienza o recesso (art. 34 L. n. 392/1978).


Ha dato luogo a dispute anche il rapporto tra le nozioni di « impresa » e di «azienda».
Secondo l’opinione prevalente, l’azienda è lo strumento indispensabile per l’attività dell’imprenditore. D’altro canto, l’azienda rientra nella categoria degli « oggetti », l’imprenditore in quella dei « soggetti ».
L’« impresa», dunque, è l’attività economica svolta dall’imprenditore; l’« azienda » è, invece, il complesso dei beni di cui l’imprenditore si avvale per svolgere l’attività stessa.