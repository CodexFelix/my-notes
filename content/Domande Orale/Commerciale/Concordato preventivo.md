Il **concordato preventivo** è una procedura alternativa alla liquidazione giudiziale, uno strumento che consente all'imprenditore commerciale che si trova in stato di crisi o di insolvenza di poter evitare la liquidazione giudiziale attraverso la proposta di un piano che consenta di soddisfare i creditori ==attraverso la continuità aziendale ovvero la liquidazione del patrimonio==.

Con questa procedura, l'imprenditore in stato di difficoltà economica può ==regolare i rapporti con i propri creditori attraverso un accordo, accettato da una maggioranza qualificata degli stessi ed approvato dal tribunale== che sarebbe competente per la dichiarazione di apertura della liquidazione.
Con il concordato preventivo possono essere previsti la ristrutturazione dei debiti e il pagamento dei creditori, anche soltanto in misura percentuale, attraverso qualsiasi operazione utile a tal fine. 
Come il fallimento (liquidazione giudiziale), il concordato preventivo è una procedura **giudiziale** e **di massa**:
- giudiziale perché per il perfezionamento dell'accordo è necessaria l'omologazione del tribunale, cui sono riconosciuti ampi poteri di controllo
- procedura di massa perché, una volta approvato, il concordato è produttivo di effetti per tutti i creditori anteriori, non solo per quelli che hanno espresso un voto favorevole

Analogamente a quanto accade nel caso in cui viene stipulato un concordato fallimentare o in cui interviene l'esdebitazione del fallito, ==in seguito al concordato preventivo l'imprenditore è definitivamente liberato per i debiti eccedenti la percentuale concordataria==
In sostanza, i creditori non pienamente soddisfatti in seguito all'esecuzione del concordato non hanno alcun diritto di esercitare nei confronti del debitore alcuna azione esecutiva individuale, una volta intervenuta la chiusura della procedura; ==il concordato preventivo, infatti, attua il soddisfacimento dei creditori a stralcio, cioè con effetto estintivo dell'obbligazione originaria==

La procedura in esame, d'altra parte, non si limita a liberare definitivamente il debitore dalle obbligazioni preesistenti, ma gli assicura l'ulteriore beneficio, di rilievo fondamentale nel risanamento dell'impresa, di ==evitare gli effetti penali, personali e patrimoniali del fallimento==
- l'==imprenditore non subisce lo spossessamento e conserva==, sia pur nell'ambito di particolari cautele (imponendosi la vigilanza di un commissario giudiziale) l'==amministrazione dei suoi beni== e la possibilità di continuare l'esercizio dell'impresa (fermo che per gli atti eccedenti l'ordinaria amministrazione è sempre necessaria, a pena di inefficacia dell'atto stesso nei confronti dei creditori anteriori al concordato, l'autorizzazione del giudice delegato)

### Le due figure di concordato: in continuità aziendale (diretta o indiretta) e liquidatorio
L’**[art. 84 del Codice](https://www.altalex.com/documents/leggi/2019/02/15/codice-crisi-impresa-strumenti-di-regolazione-della-crisi#art84)** definisce le caratteristiche delle diverse figure di concordato che vengono distinte in base alla **provenienza delle risorse utilizzate per il soddisfacimento dei creditori**.
L’imprenditore può infatti ricorre al **concordato preventivo** **per poter soddisfare i creditori** attraverso la **continuità aziendale** oppure la **liquidazione del patrimonio**.

Il concordato preventivo si distingue pertanto in:
• **concordato in continuità (diretta od indiretta)**: a seconda che la gestione dell'azienda resti affidata all'imprenditore oppure venga affidata ad un soggetto diverso dall'imprenditore a seguito di concessione, usufrutto, affitto o conferimento di azienda. In questa seconda ipotesi sono previste tutele specifiche per i lavoratori dell'impresa tra cui l'obbligo di assunzione di una percentuale di lavoratori calcolata in modo specifico.
• **concordato liquidatorio**;: ammesso soltanto laddove ci si avvalga di strumenti finanziari che aumentino in modo significativo le possibilità di soddisfacimento dei creditori rispetto alla liquidazione giudiziale. La procedura viene disciplinata dagli artt. 85 ss. CCII e va ricordato che l'iter procedimentale deve essere integrato dalle norme generali (39 ss) relative alla documentazione da allegare alla domanda di concordato in ragione della disciplina uniforme abbracciata dal Codice.


### Presupposti della procedura
L’**[art. 85 del Codice](https://www.altalex.com/documents/leggi/2019/02/15/codice-crisi-impresa-strumenti-di-regolazione-della-crisi#art85)** definisce poi i **presupposti, soggettivi ed oggettivi, per l’accesso alla procedura di concordato preventivo**.

Presupposti soggettivi:
- Si deve trattare di **imprenditori commerciali** che superi i limiti dimensionali previsti dall'art. 121 CCII per l'assoggettabilità a liquidazione giudiziale
- Gli **imprenditori** **commerciali, collettivi od individuali,** **soggetti a liquidazione giudiziale**possono ricorrere al concordato preventivo nel caso in cui si trovano in uno **stato di crisi o di insolvenza**, così come definitivo dall'**[art. 2, comma 1, lett. a) e b), del Codice](http://www.altalex.com/documents/codici-altalex/2019/02/15/codice-crisi-impresa)**:
	- la situazione di “crisi” è definita come _“lo stato di difficoltà economico-finanziaria temporanea che rende probabile l'insolvenza del debitore, e che per le imprese si manifesta come inadeguatezza dei flussi di cassa prospettici a far fronte regolarmente alle obbligazioni pianificate”;_
	- la situazione di “insolvenza” è invece lo definita come _lo stato del debitore che si manifesta con inadempimenti od altri fatti esteriori, i quali dimostrino che il debitore non è più in grado di soddisfare regolarmente le proprie obbligazioni;_
Ove la crisi è temporanea e reversibile e non si traduce in insolvenza, il concordato preventivo non mira ad evitare la liquidazione giudiziale e tutti gli effetti che ne conseguono, bensì a superare la situazione di crisi attraverso il risanamento finanziario dell'impresa.
Similmente a quanto accade in caso di concordato fallimentare, anche con riferimento alla procedura concorsuale in esame "La proposta può prevedere che i creditori muniti di privilegio, pegno o ipoteca non vengano soddisfatti integralmente, purché il piano ne preveda la soddisfazione in misura non inferiore a quella realizzabile, in ragione della collocazione preferenziale, sul ricavato in caso di liquidazione".

==Presupposto oggettivo:==
- è necessario che il debitore formuli al tribunale che sarebbe competente per la dichiarazione di liquidazione giudiziale una proposta che, sostanzialmente in qualsiasi forma utile allo scopo, consenta di ripianare le finanze dell'impresa

### Procedimento
Da un punto di vista strettamente processuale, il concordato preventivo è soggetto al **procedimento unitario** per l'accesso alle procedure di regolazione della crisi o dell'insolvenza di cui agli artt. 40 e ss. del Codice.

Il concordato preventivo integra una fattispecie a formazione progressiva, che si realizza attraverso ==tre fasi essenziali==
1) Proposta di ammissione alla procedura e agli organi della procedura
2) Approvazione da parte della maggioranza dei creditori
3) Omologazione da parte del tribunale


##### La domanda (proposta) di accesso al concordato e il piano
In forza di quanto previsto dal combinato disposto ex **[art. 40](http://www.altalex.com/documents/codici-altalex/2019/02/15/codice-crisi-impresa)** ed **[art. 44 del Codice](http://www.altalex.com/documents/codici-altalex/2019/02/15/codice-crisi-impresa)**, la **domanda di accesso al concordato preventivo** si propone con **ricorso** da depositarsi avanti al Tribunale, sede delle sezioni specializzate in materia di imprese individuato a norma dell'art. 4 del D.lgs. n. 168/2003 avuto riguardo al luogo in cui il debitore ha il centro degli interessi principali, così come meglio specificato nell'**[art. 27 del Codice](http://www.altalex.com/documents/codici-altalex/2019/02/15/codice-crisi-impresa)**.

Sotto il profilo oggettivo, la **proposta di concordato** deve dunque essere fondata su un piano che deve:
• contenere la **descrizione analitica delle modalità e dei tempi di adempimento della proposta;**
• essere **fattibile**, cioè deve avere **c****oncrete possibilità di realizzazione non solo in termini giuridici, ma anche economici**.

Con riferimento al **contenuto del piano,** esso può prevedere:
- la ristrutturazione dei debiti e la soddisfazione dei crediti attraverso qualsiasi forma, anche mediante cessione dei beni, accollo, o altre operazioni straordinarie, ivi compresa l’attribuzione ai creditori, nonché a società da questi partecipate, di azioni, quote, ovvero obbligazioni, anche convertibili in azioni, o altri strumenti finanziari e titoli di debito; 
- l’attribuzione delle attività delle imprese interessate dalla proposta di concordato ad un soggetto terzo c.d. assuntore; 
- l’eventuale suddivisione dei creditori in classi, che è diventata obbligatoria nel concordato in continuità; 
- trattamenti differenziati tra creditori appartenenti a classi diverse (ad es. se in una classe è formata da fornitori strategici dell'impresa e altri non strategici, il piano può prevedere una percentuale di pagamento più alta per i primi), fermo il divieto di alterare l'ordine delle cause legittime di prelazione.
- moratoria per il pagamento dei crediti privilegiati, ipotecari o pignoratizi, senza alcun limite temporale, salvo che per i creditori assistiti dal privilegio previsto dall'art. 251-bis n. 1 cc (ossia crediti da lavoro dipendente), per i quali può essere prevista una moratoria per il pagamento fino a 6 mesi dall'omologazione

Il piano deve in ogni caso indicare: 
- le cause della crisi; 
- la definizione delle strategie d’intervento e, in caso di concordato in continuità, i tempi necessari per assicurare il riequilibrio della situazione finanziaria; 
- gli apporti di finanza nuova, se previsti; 
- le azioni risarcitorie e recuperatorie esperibili, con indicazione di quelle eventualmente proponibili solo nel caso di apertura della procedura di liquidazione giudiziale e delle prospettive di recupero 
- i tempi delle attività da compiersi, nonché le iniziative da adottare nel caso di scostamento tra gli obiettivi pianificati e quelli raggiunti; 
- in caso di continuità aziendale, le ragioni per le quali questa è funzionale al miglior soddisfacimento dei creditori; 
- un’analitica individuazione dei costi e dei ricavi attesi dalla prosecuzione dell’attività, delle risorse finanziarie necessarie e delle relative modalità di copertura, ove sia prevista la prosecuzione dell’attività d’impresa in forma diretta,

In linea di continuità con la disciplina previgente, il debitore deve inoltre presentare la **relazione di un professionista indipendente, che attesti la veridicità dei dati aziendali e la fattibilità del piano** (relazione necessaria anche in caso di modifiche sostanziali della proposta o del piano).

##### Gli organi della procedura
Tribunale concorsuale:
- decide l'ammissione o meno alla procedura di concordato preventivo e procede all'omologazione del concordato
- dichiara aperta la liquidazione giudiziale in caso di revoca del concordato o inammissibilità della proposta di concordato
- annulla e risolve il concordato in caso, rispettivamente, di esagerazione dolosa del passivo o sottrazione o dissimulazione dell'attivo, ovvero di grave inadempimento degli obblighi concordatari
- decide sui reclami contro provvedimenti del giudice delegato
- nomina il giudice delegato
- nomina il commissario giudiziale

Giudice delegato, i cui compiti principali sono:
- direzione dell'amministrazione dei beni dell'imprenditore e dell'esercizio dell'impresa
- di risoluzione delle eventuali controversie sorte nel corso della procedura di concordato
- di autorizzare le attività di straordinaria amministrazione

Commissario giudiziale:
- verifica l'elenco dei creditori e debitori presentato dall'imprenditore
- vigila sull'amministrazione dei beni del debitore e sull'esercizio dell'impresa
- redige una relazione particolareggiata sulle cause del dissesto e sulla condotta del debitore
- convoca i creditori e provvede a inviare gli avvisi agli stessi
- valuta le garanzie offerte
- esprime parere motivato sull'omologazione
- vigila affinché il concordato, dopo la sua omologazione, venga correttamente adempiuto secondo la legge

##### Proposte concorrenti dei creditori
Va ricordato che il dl 83/2015 aveva introdotto la possibilità per i creditori di presentare proposte e offerte di concordato alternative rispetto a quella formulata dal debitore
Le proposte ed offerte concorrenti, attualmente disciplinate dagli artt. 90 e 91 CCII  perseguono la finalità di sottrarre alla piena ed esclusiva disponibilità del debitore-imprenditore in crisi la determinazione delle sorti dell'azienda e, dall'altro, di massimizzare la concorrenza nell'acquisto dell'azienda, così da estrarne il massimo valore ed assicurare la massima soddisfazione dei creditori.

La proposta concorrente consiste nell'articolazione da parte di uno o più creditori di un piano alternativo rispetto a quello predisposto dal debitore per risolvere la crisi di impresa.
Tale proposta potrà essere formulata solo successivamente alla domanda di concordato preventivo, non oltre **30 giorni** prima della data iniziale stabilita per la votazione dei creditori.
Sono legittimati a presentare la proposta di concordato preventivo concorrente ed il relativo piano coloro che rappresentano almeno il **10%** dei crediti risultanti dalla situazione patrimoniale depositata dal debitore.
Al fine di assicurare concorrenza e trasparenza della procedura non possono essere presi in considerazione nel computo della percentuale del 10% i crediti: della società che controlla la società debitrice; delle società controllate dalla società debitrice; delle società sottoposte a comune controllo. (controllo incrociato)

Il debitore può però evitare il rischio della presentazione di proposte concorrenti e dunque il pericolo di vedere la propria impresa acquistata da terzi.
L’**[art. 90 del Codice](https://www.altalex.com/documents/leggi/2019/02/15/codice-crisi-impresa-strumenti-di-regolazione-della-crisi#art90)** prevede infatti che **sono inammissibili le proposte di concordato concorrenti** quando il professionista indipendente attesta che la proposta di concordato del debitore assicura il pagamento di almeno il 30% dell'ammontare dei crediti chirografari.
La percentuale è però ridotta al **20%** nel caso in cui il debitore abbia richiesto l'apertura del procedimento di allerta o utilmente avviato la procedura di composizione assistita della crisi.

Da un punto di vista procedurale la proposta di concordato concorrente deve essere sottoposta al giudizio del Tribunale prima di essere comunicata ai creditori. Il Tribunale deve, in particolare, verificare la correttezza dei criteri di formazione delle classi dei creditori.
Le proposte di concordato, una volta valutate dal tribunale, sono rimesse all'approvazione dei creditori. In sede di votazione prevarrà la proposta che otterrà maggiori consensi; in caso di parità, sarà preferito il piano presentato dal debitore.

###### Offerte concorrenti
L’**[art. 91 del Codice](https://www.altalex.com/documents/leggi/2019/02/15/codice-crisi-impresa-strumenti-di-regolazione-della-crisi#art91)** disciplina invece le regole sulle **offerte concorrenti da parte di terzi.**
La norma ha come obiettivo quello di contemperare la libertà del debitore di formulare il piano di concordato con l’interesse dei creditori alla più vantaggiosa liquidazione e gestione del patrimonio, ciò al fine di contrastare la predisposizione di concordati chiusi o preconfezionati: ossia piani con cui il debitore determina non solo l'identità del soggetto cessionario d'azienda, ma fissa anche il prezzo che questi dovrà pagare a fronte della cessione dell'azienda, a titolo definitivo o temporaneo.
Il legislatore intende pertanto incoraggiare l’interesse dei terzi a mettersi in competizione con gli offerenti individuati dal debitore.

L’**[art. 91 del Codice](https://www.altalex.com/documents/leggi/2019/02/15/codice-crisi-impresa-strumenti-di-regolazione-della-crisi#art91)** definisce, innanzitutto, l’ambito di applicazione della disciplina delle offerte concorrenti e la fase del procedimento finalizzata ad accertare l’eventuale interesse di terzi: ==le offerte concorrenti incidono solo sull'identità dell'acquirente e sul prezzo da pagarsi==

Qualora nell'ambito della procedura competitiva predisposta dal tribunale dovessero essere formulate più offerte migliorative, ciascuna rispettosa delle caratteristiche di ammissibilità richieste, dovrà essere disposta una gara tra gli offerenti, all'esito della quale, quando sarà individuata l'offerta aggiudicataria, il debitore sarà tenuto a modificare il piano di concordato in modo conseguente.

### Effetti dell'ammissione al concordato preventivo
Gli effetti della procedura di concordato preventivo si distinguono in effetti per il debitore ed effetti per i creditori, nonché in effetti sui contratti pendenti al momento della proposta di concordato

Effetti per il debitore (si suole parlare di "spossessamento attenuato"):
- A differenza che nella liquidazione giudiziale, il debitore conserva l'**amministrazione dei suoi beni e l'esercizio dell'impresa**** sotto la** **vigilanza del commissario giudiziale,** nel periodo compreso tra la presentazione della domanda di accesso al concordato preventivo e l'omologazione.
- In linea di continuità con la disciplina contenuta nella legge fallimentare, si riafferma che **sono** **inefficaci** **gli atti di straordinaria amministrazione compiuti senza l'autorizzazione del Giudice delegato**, ed in particolare: vendite, transazioni, concessioni di garanzie, mutui ovvero quegli atti che superino una determinata soglia di valore indicata dal Tribunale nel decreto di ammissione
- non perde la capacità processuale, per cui può promuovere giudizi e resistere in giudizi in cui sia evocato


Effetti per i creditori (sostanzialmente analoghi a quelli della liquidazione giudiziale). Si producono dal momento della pubblicazione nel registro delle imprese del ricorso per l'ammissione alla procedura. Segnatamente, per i creditori per titolo o causa anteriori al decreto di ammissione (creditori concorsuali):
- è fatto divieto di iniziare e proseguire azioni esecutive individuali, incluse quelle cautelari, contro il debitore
- sono sospese le prescrizioni e non si verificano le decadenze
- se chirografari opera il divieto di acquistare diritti di prelazione


Effetti sui contratti pendenti:
- di regola, l'ammissione alla procedura di concordato preventivo è neutra rispetto alla prosecuzione dei contratti pendenti, ossia ancora ineseguiti o non compiutamente eseguiti nelle prestazioni principali da entrambe le parti alla data del deposito della domanda di accesso al concordato preventivo. Tali contratti, infatti, proseguono anche durante il concordato e sono inefficaci eventuali patti contrari.
- Il debitore può tuttavia chiedere l'**autorizzazione a sospendere o a sciogliere uno o più contratti** quando la loro **prosecuzione non solo non è coerente con le previsioni del piano, ma non è neppure funzionale alla sua esecuzione.**
	- Nel caso in cui sia autorizzata la sospensione, il contraente in bonis ha peraltro diritto a ricevere un **indennizzo** equivalente al risarcimento del danno da inadempimento. L'indennizzo è soddisfatto come **credito chirografario anteriore al concordato**, ferma restando la prededuzione del credito conseguente ad eventuali prestazioni eseguite legalmente e in conformità agli accordi o agli usi negoziali dopo la pubblicazione della domanda di accesso al concordato e prima della notificazione del provvedimento autorizzativo.

### Le fasi della procedura
##### Deposito della domanda di ammissione e concordato in bianco
In forza di quanto previsto dal combinato disposto ex **[art. 40](http://www.altalex.com/documents/codici-altalex/2019/02/15/codice-crisi-impresa)** ed **[art. 44 del Codice](http://www.altalex.com/documents/codici-altalex/2019/02/15/codice-crisi-impresa)**, la **domanda di accesso al concordato preventivo** si propone con **ricorso** da depositarsi avanti al Tribunale, sede delle sezioni specializzate in materia di imprese individuato a norma dell'art. 4 del D.lgs. n. 168/2003 avuto riguardo al luogo in cui il debitore ha il centro degli interessi principali, così come meglio specificato nell'**[art. 27 del Codice](http://www.altalex.com/documents/codici-altalex/2019/02/15/codice-crisi-impresa)**, ossia il luogo dove l'impresa ha la sede principale.

Il debitore deve inoltre depositare unitamente al piano anche i **documenti elencati nell'[art. 39 del Codice](http://www.altalex.com/documents/codici-altalex/2019/02/15/codice-crisi-impresa)**, vale a dire: le scritture contabili e fiscali obbligatorie; le dichiarazioni dei redditi concernenti i tre esercizi o anni precedenti ovvero l'intera esistenza dell'impresa o dell’attività economica o professionale, se questa ha avuto una minore durata;  i bilanci relativi agli ultimi tre esercizi; una relazione sulla situazione economica, patrimoniale e finanziaria aggiornata; uno stato particolareggiato ed estimativo delle sue attività; l'elenco nominativo dei creditori e l'indicazione dei rispettivi crediti e delle cause di prelazione;  l'elenco nominativo di coloro che vantano diritti reali e personali su cose in suo possesso e l'indicazione delle cose stesse e del titolo da cui sorge il diritto, un’idonea certificazione sui debiti fiscali, contributivi e per premi assicurativi una relazione riepilogativa degli atti di straordinaria amministrazione compiuti nel quinquennio anteriore.

> Una forma particolare di domanda di ammissione al concordato preventivo è quella introdotta per la prima volta dalla L. 184/2012 e oggi disciplinata dall'art. 44 CCII: trattasi del ==concordato in bianco==; che consiste nella domanda di accesso alla procedura con ==riserva di depositare nel termine assegnato dal Tribunale la proposta e il piano concordatario==. Il vantaggio per il debitore è duplice: da un lato mette al riparo il suo patrimonio da aggressioni di singoli creditori, dall'altro evita l'apertura della liquidazione giudiziale nel periodo di tempo che gli occorre per predisporre il piano concordatario.

##### L'ammissione alla procedura. Il controllo del Tribunale
Dopo il deposito della proposta di concordato e del piano, il Tribunale deve in primis verificare sia **l'ammissibilità giuridica della proposta sia la fattibilità economica del piano**, così come previsto dal combinato disposto ex **[art. 47](http://www.altalex.com/documents/codici-altalex/2019/02/15/codice-crisi-impresa)** ed **[art. 85 del Codice](https://www.altalex.com/documents/leggi/2019/02/15/codice-crisi-impresa-strumenti-di-regolazione-della-crisi#art85)**.

Se il controllo ha esito negativo, il Tribunale, sentito il debitore in camera di consiglio, dichiara inammissibile la proposta di concordato. Il Tribunale, in tali casi può dichiarare aperta la liquidazione giudiziale, ove ricorrano le condizioni e vi sia l'istanza di un creditore, ovvero del PM.

==Se il controllo di ammissibilità e fattibilità ha esito positivo, il Tribunale dispone l'ammissione al concordato e dichiara aperta la procedura==. Col medesimo decreto, soggetto a pubblicazione nel registro delle imprese, vengono nominati gli organi della procedura e viene ordinata la convocazione dei creditori.

##### L'approvazione dei creditori
La proposta di concordato dichiarata ammissibile deve essere approvata dalla maggioranza dei creditori ammessi al voto.

I creditori convocati e quelli che ritengono di vantare un credito anteriore alla presentazione della proposta di concordato e che possono provarlo, partecipano all'adunanza, presieduta dal giudice delegato, che si svolge in modalità telematica.
Al fine di consentire ai creditori l'esercizio consapevole del diritto di voto (c.d. consenso informato), il commissario giudiziale mette a disposizione dei creditori delle relazioni informative sulla proposta concordataria. e su eventuali proposte alternative. Il commissario giudiziale, inoltre, procede alla verifica dell'elenco dei creditori, sulla scorta delle scritture contabili presentate dall'imprenditore, apportando le necessarie rettifiche, che valgono solo ed esclusivamente ai fini della motivazione.

L’**[art. 109 del Codice](https://www.altalex.com/documents/leggi/2019/02/15/codice-crisi-impresa-strumenti-di-regolazione-della-crisi#art109)** stabilisce, come regola generale, che il concordato preventivo è approvato dai **creditori che rappresentano la maggioranza dei crediti ammessi al voto**, vale a dire i creditori chirografari e quelli privilegiati, ipotecari o pignoratizi per i quali il concordato non prevede il soddisfacimento integrale. 

>La norma contempla alcune **eccezioni** rispetto alla regola generale della maggioranza.
>
>Nel caso in cui un unico creditore è titolare di crediti in misura superiore alla maggioranza dei crediti ammessi al voto, il concordato preventivo è approvato quando è stata raggiunta:
• la maggioranza dei crediti ammessi al voto;
• la maggioranza per teste dei voti espressi dai creditori ammessi al voto;
>
>Un ulteriore caso particolare si verifica quando sono previste differenti classi di creditori. 
>Il concordato è approvato, in questo caso, se la maggioranza dei crediti ammessi al voto è raggiunta anche nel **maggior numero di classi**.
>
>La disposizione prevede poi una procedura particolare nel caso in cui siano ammesse al voto più proposte concorrenti di concordato.
>Si considera in tal caso approvata la proposta che ha conseguito la **maggioranza più elevata dei crediti ammessi al voto**; in caso di parità prevale la proposta del debitore; in caso di parità fra proposte di creditori, quella presentata per prima.
>
>Una disciplina particolare è stata introdotta per il concordato in continuità aziendale che è approvato se tutte le classi votano a favore. In ciascuna classe la proposta è approvata se è raggiunta la maggioranza dei crediti ammessi al voto oppure, in mancanza, se hanno votato favorevolmente i 2/3 dei creditori votanti, purché abbiano votato i creditori titolari di almeno la metà totale dei crediti della medesima classe.

All'esito delle votazioni, il commissario giudiziale redige una relazione informativa in cui riepiloga i risultati delle votazioni. ==Se il concordato  non viene approvato dai creditori, il Tribunale dichiara l'inammissibilità della proposta e su istanza dei creditori o del PM, sussistendone i presupposti, dichiara aperta la procedura di liquidazione giudiziale==

##### Omologazione del concordato
Nel caso di approvazione del concordato da parte dei creditori, il Tribunale fissa l'udienza in camera di consiglio per la comparizione delle parti e del commissario giudiziale.

In questa fase, il Tribunale è chiamato a svolgere un controllo di regolarità formale e, in ogni caso, di fattibilità del piano, "intesa come non manifesta inattitudine a raggiungere gli obiettivi prefissati".

Nel concordato in continuità aziendale, se una o più classi sono dissenzienti, il tribunale, su richiesta del debitore o con il consenso del debitore in caso di proposte concorrenti, omologa altresì se ricorrono congiuntamente le seguenti condizioni:
- il valore di liquidazione è distribuito nel rispetto della graduazione delle cause legittime di prelazione
- il valore eccedente quello di liquidazione è distribuito in modo tale che i crediti inclusi nelle classi dissenzienti ricevano complessivamente un trattamento almeno pari a quello  delle classi dello stesso grado e più favorevole delle classi di grado inferiore
- nessun creditore riceve più dell'importo del proprio credito
- la proposta è approvata dalla maggioranza delle classi, purché almeno una sia formata da creditori titolari di diritto di prelazione, oppure, in mancanza, la proposta è approvata da almeno una classe di creditori che sarebbero almeno parzialmente soddisfatti rispettando la graduazione delle cause legittime di prelazione anche sul valore eccedente quello di liquidazione

Il Tribunale, esaurita questa fase di verifica e previa assunzione dei mezzi istruttori ritenuti necessari, provvede con **sentenza sulla domanda di omologazione del concordato**.
È opportuno evidenziare che il Tribunale può **decidere di omologare il concordato**, nonostante il dissenso dei creditori, qualora ritenga che il credito possa risultare soddisfatto in **misura non inferiore rispetto alla liquidazione giudiziale**.

L’omologazione può essere accordata anche in presenza di contestazioni provenienti da un creditore dissenziente appartenente a una classe dissenziente ovvero da un numero di creditori dissenzienti che rappresentano il 20% dei crediti ammessi al voto.

È tuttavia possibile che il Tribunale decida di **non omologare il concordato** ed in questo caso viene dichiarata con sentenza, su ricorso di uno dei soggetti legittimati, l'apertura della **liquidazione giudiziale**.
Anche contro il decreto che respinge l'omologazione può essere proposto reclamo alla Corte d'Appello.

###### Effetti ed esecuzione del concordato preventivo
Il concordato preventivo omologato è obbligatorio per tutti i creditori anteriori al decreto di apertura della procedura di concordato, che conservano impregiudicati i diritti contro coobbligati, fideiussori del debitore e obbligati in via di regresso.

Gli obblighi che il debitore assume con la proposta di concordato devono essere adempiuti sotto il controllo del commissario giudiziale, che vigila l'esecuzione del piano.

In caso di inadempimento delle obbligazioni nascenti dal concordato, sono previsti due strumenti a tutela dei creditori: la risoluzione e l'annullamento del concordato.
