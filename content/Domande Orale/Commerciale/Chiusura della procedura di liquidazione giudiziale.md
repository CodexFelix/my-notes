I **casi di chiusura della procedura di liquidazione giudiziale** enumerati dall’art. 233 del Codice corrispondono, con i dovuti aggiustamenti, a quelli previsti dall'**[art. 118 L.F.](https://www.altalex.com/documents/news/2014/09/12/legge-fallimentare-del-fallimento#art118)**

La procedura di liquidazione giudiziale si chiude difatti quando:
▪ ==insussistenza del passivo== non sono state depositate domande di insinuazione al passivo nel termine nel termine fissato nella sentenza con cui è stata dichiarata aperta la procedura;
▪ ==integrale pagamento dei debiti e delle spese di procedura== è avvenuto il pagamento dei crediti ammessi, nonché dei debiti e delle spese da soddisfare in prededuzione anche prima del riparto finale;
▪ ==è stata compiuta la ripartizione finale dell'attivo==;
▪ ==insufficienza dell'attivo==: è stata accertata l'inutilità della prosecuzione della procedura perché non consente di soddisfare, neppure in parte, i creditori concorsuali, né i crediti prededucibili e le spese;

La chiusura della procedura è dichiarata con decreto motivato del tribunale, su istanza del curatore o del debitore ovvero d'ufficio.

Con la chiusura della procedura di liquidazione giudiziale cessano gli effetti della stessa sul patrimonio del debitore e le conseguenti incapacità personali; cessano inoltre gli effetti nei confronti dei creditori che riacquistano il diritto di esperire le azioni esecutive individuali non solo per i crediti sorti successivamente alla chiusura della liquidazione giudiziale, ma anche per gli stessi crediti fatti valere in costanza di procedura, per la parte in cui gli stessi sono rimasti insoddisfatti.

Mette conto evidenziare che la chiusura della procedura in caso di ripartizione finale dell'attivo non è preclusa dalla pendenza di giudizi, rispetto ai quali il curatore può mantenere la legittimazione processuale, anche nei successivi stati e gradi del giudizio. Le eventuali somme rinvenienti dall'esito vittorioso dei giudizi proseguiti dal curatore sono ripartite fra i creditori secondo le modalità stabilite dal tribunale.
Si tratta di una significativa novità introdotta dal d.l. 83/2015, conv. in l. 132/2015 e recepita dall'art. 234 CCII