« È imprenditore agricolo — recita l’art. ==2135==, comma 1, c.c. —
chi esercita una delle seguenti attività: coltivazione del fondo, selvicoltura, allevamento di animali e attività connesse ».

Si deve, dunque, distinguere tra « attività tipicamente agricole » e « attività agricole per connessione ».
Sono « attività tipicamente agricole »:
-  la « coltivazione del fondo », per tali intendendosi non solo le attività — comprese l’orticoltura e la floricoltura — fondate sullo sfruttamento, quand’anche stimolato attraverso il ricorso a tecniche sempre più sofisticate, della naturale fecondità del bene produttivo terra (comprese le coltivazioni in serra o in vivaio), ma, più genericamente, tutte le attività produttive di specie vegetali, seppure realizzate con metodi che prescindono dallo sfruttamento del bene produttivo terra (si pensi, ad es., alle coltivazioni c.d. « fuori terra » di ortaggi, funghi, frutta, ecc., svolte collocando le spore od i semi in soluzioni chimiche nutritive) (cfr. art. 2135, comma 2, c.c.);
- la « selvicoltura », per tale intendendosi la coltivazione del bosco al fine di ricavarne i relativi frutti (legna); non costituisce selvicoltura il mero taglio del bosco, per trarne legname, non accompagnato dalla relativa coltivazione; 
- l’« allevamento degli animali », per tale intendendosi l’attività produttiva di specie animali — non solo, quindi, bovini, ovini, caprini, equini da carne, suini, ma anche animali da cortile (polli, conigli, ecc.), da pelliccia, cavalli da corsa, cani, gatti, persino api — non importa se svolta, come nella tradizione, sul fondo con mangimi naturali ottenuti dal fondo stesso, ovvero in modo del tutto svincolato dal fondo (si pensi, ad es., all’allevamento di polli svolto al di fuori del fondo o utilizzando questo come mero sedime per il capannone dove viene svolto l’allevamento: c.d. allevamenti in batteria) e/o dallo sfruttamento della terra (si pensi, ad es., all’allevamento di bovini, alimentati con mangimi chimici non ottenuti dal fondo; v. Cass. 7 marzo 2018, n. 5391). È agricola anche l’attività di acquacoltura, per tale intendendosi l’attività « diretta all’allevamento o alla cultura di organismi acquatici attraverso la cura e lo sviluppo di un ciclo biologico o di una fase necessaria del ciclo stesso, di carattere vegetale o animale, in acque dolci, salmastre o marine » (art. 3, comma 1, D.Lgs. 9 gennaio 2012, n. 4).


Sono attività agricole per connessione quelle attività — in sé oggettivamente commerciali (così, ad es., in sé industriali sono le attività di trasformazione dell’uva in vino, del latte in formaggio, della carne di suino in insaccati, ecc.; come in sé commerciali sono le attività di rivendita di frutta e verdura, di latte, di carne, ecc.) — che:
- siano svolte — congiuntamente all’esercizio di una delle tre attività agricole tipiche (v. Cass. 10 novembre 2016, n. 22978) — da chi è imprenditore agricolo: c.d. ==connessione soggettiva==; e
- siano dirette alla manipolazione, conservazione, trasformazione, commercializzazione e valorizzazione di prodotti ottenuti prevalentemente dalla coltivazione del fondo o del bosco o dall’allevamento di animali (così, ad es., rimane imprenditore agricolo il viticoltore che produce vino con uve provenienti, esclusivamente o prevalentemente, dal proprio fondo; mentre è imprenditore commerciale chi produce vino con uve provenienti, esclusivamente o prevalentemente, da terzi); ovvero siano dirette alla fornitura di beni o servizi mediante l’utilizzazione prevalente di attrezzature o risorse dell’azienda normalmente impiegate nell’attività agricola esercitata (così, ad es., rimane imprenditore agricolo chi svolge anche attività di agriturismo — che, in sé, è vera e propria attività alberghiera e di ristorazione — se gestita sul fondo, utilizzando costruzioni ivi esistenti, seppure opportunamente riadattate, ed avvalendosi, per la preparazione dei pasti, dei prodotti prevalentemente propri o di aziende agricole della zona: art. 2 L. 20 febbraio 2006, n. 96): c.d. connessione oggettiva basata sul criterio della prevalenza (v. Cass. 8 agosto 2016, n. 16614).

Si considerano, infine, imprenditori agricoli le **cooperative di imprenditori agricoli** ed i loro **consorzi** (si pensi, ad es., alle cantine sociali, ai caseifici sociali, ecc.), quando utilizzano prevalentemente i prodotti dei soci, ovvero forniscono prevalentemente ai soci beni e servizi diretti alla cura ed allo sviluppo del ciclo biologico (art. 1, comma 2, D.Lgs. 18 maggio 2001, n. 228; v. Cass. 16 gennaio 2018, n. 831). Analoga previsione vale per le cooperative di imprenditori ittici ed i loro consorzi (art. 4, comma 2, D.Lgs. n. 4/2012).

**L'IAP**
L'art. 1 d.lgs. 99/2004 ha introdotto la figura dell'imprenditore agricolo professionale, che in possesso di conoscenze e competenze professionali ai sensi dell'art. 5 Reg CE 1999 dedichi alle attività agricole di cui all'art. 2135 cc  direttamente o in qualità di socio di società, almeno il 50% del proprio tempo di lavoro complessivo e che ricavi dalle attività medesime almeno il 50% dei propri redditi globali.

La qualifica di IAP ha rilievo al solo fine di consentire al titolare di fruire di provvidenze di natura fiscale, previdenziale ed assistenziale. In tal senso, le norme speciali che in vista di particolari scopi considerano determinate attività di impresa come agricole anziché commerciali non incidono sulla qualificazione di un'attività di impresa come commerciale o agricola. La natura giuridica dell'attività di impresa espletata deve essere desunta esclusivamente dalle norme del codice civile che definiscono i due tipi di impresa.

### Imprenditore commerciale
Secondo l’art. 2195 c.c., sono invece « imprenditori commerciali » quelli che esercitano:
1) un’attività industriale diretta alla produzione di beni o di servizi;
2) un’attività intermediaria nella circolazione dei beni;
3) un’attività di trasporto per terra, per acqua o per aria;
4) un’attività bancaria o assicurativa;
5) altre attività ausiliarie delle precedenti.
Peraltro, l’opinione prevalente ritiene che debbano ricondursi alla figura dell’« imprenditore commerciale » tutti gli imprenditori che non rientrano nella definizione di « imprenditore agricolo » o equiparato.


>La distinzione fra « imprenditore agricolo » e « imprenditore commerciale » è importante perché il primo, a differenza del secondo, ==non è soggetto all’obbligo della tenuta delle scritture contabili== (art. 2214 c.c.), ==né al fallimento ed alle altre procedure concorsuali== (art. 2221 c.c.; art. 1, comma 1, L.F.); è ==iscritto in una sezione speciale del registro delle imprese== (art. 2, comma 1, D.P.R. 14 dicembre 1999, n. 558); ecc.