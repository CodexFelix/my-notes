Fondamentale caratteristica della « società in nome collettivo » (« s.n.c. » o « collettiva ») è la responsabilità solidale ed illimitata di tutti i soci per le obbligazioni sociali (art. 2291 c.c.; v. Cass., sez. un., 16 febbraio 2015, n. 3022). ==Diversamente da quel che accade nella società semplice== — ==ove il patto in virtù del quale viene limitata la responsabilità di alcuni soci è opponibile ai terzi, se portato a loro conoscenza== con mezzi idonei (art. 2267, comma 2, c.c.) — nella società in nome collettivo un ==patto siffatto, seppure vincolante fra i soci, non ha mai effetto nei confronti dei terzi== (art. 2291 c.c.): i creditori della società possono dunque contare, in ogni caso, per l’adempimento delle obbligazioni sociali – oltre che sul patrimonio della società—anche su quello di tutti i singoli soci (v. Cass. 18 marzo 2014, n. 6293).

Peraltro, l’autonomia patrimoniale presenta, nella società in nome collettivo, caratteri più netti che nella società semplice.
Mentre in quest’ultimo tipo di società il ==beneficium excussionis deve — come abbiamo visto — essere eccepito dal socio== richiesto del pagamento di debiti sociali (art. 2268 c.c.), ==i creditori di una società in nome collettivo hanno invece l’onere della preventiva escussione del patrimonio sociale== e, soltanto dopo che questa sia risultata infruttuosa, possono agire esecutivamente nei confronti dei singoli soci (art. 2304 c.c.; v. Cass. 10 gennaio 2017, n. 279; v. anche Cass., sez. un., 16 febbraio 2015, n. 3022).

E — mentre è consentito al **creditore particolare del socio** di una società semplice di chiedere in qualsiasi momento, in caso d’insufficienza del patrimonio del suo debitore, la liquidazione della quota di spettanza di quest’ultimo (art. 2270 c.c.) — questa facoltà è negata invece al ==creditore particolare del socio di una « collettiva », almeno fino alla scadenza del termine per cui è costituita la società (art. 2305 c.c.). In caso di proroga tacita della società, il creditore particolare del socio può chiedere la liquidazione della quota del suo debitore a norma dell’art. 2270 c.c. (art. 2307, comma 3, c.c.);== ==in caso, invece, di proroga formale, il creditore particolare del socio può fare opposizione entro tre mesi dall’iscrizione della relativa deliberazione== di proroga nel registro delle imprese e, se il tribunale accoglie l’opposizione, la società deve entro i successivi tre mesi liquidare la quota del socio debitore dell’opponente (art. 2307, comma 1 e 2, c.c.).

Altra caratteristica, che distingue la società in nome collettivo dalla società semplice, consiste nell’==oggetto, che può essere costituito da un’attività commerciale==; sebbene non sia esclusa — come già detto — la costituzione di una s.n.c. per un’attività diversa (art. 2249, comma 2, c.c.).

Proprio in relazione alla natura dell’attività esercitata, si spiega un particolare dovere imposto ai soci della società in nome collettivo: il ==divieto di concorrenza con la società== (art. 2301 c.c.; v. Cass. 24 maggio 2016, n. 10715).

Come l’imprenditore individuale viene identificato ed agisce con la « ditta » (v. § 486), così la società in nome collettivo viene individuata ed agisce mediante la «ragione sociale », costituita dal nome di uno o più soci, con l’indicazione del rapporto sociale (ad es., « Rossi & C. s.n.c. ») (art. 2292 c.c.).


### Forma e pubblicità e società in nome collettivo irregolare
Un’ulteriore differenza della società in nome collettivo rispetto alla società semplice è costituita dalla pubblicità del contratto sociale. Al pari di quel che accade per la società semplice, la costituzione di una società in nome collettivo non necessita di alcuna forma particolare, essendo l’atto scritto richiesto ad substantiam soltanto se vengono conferiti, in proprietà o in godimento ultranovennale, beni immobili. ==È tuttavia previsto (art. 2296 c.c.) che l’atto costitutivo di una società in nome collettivo venga, entro trenta giorni, depositato — nelle forme dell’atto pubblico o della scrittura privata autenticata — presso l’ufficio del registro delle imprese== nella cui circoscrizione è stabilita la sede sociale.

Peraltro, la mancanza di atto pubblico o scrittura privata autenticata non importa la nullità del contratto sociale — sicché deve ritenersi senz’altro ammissibile la costituzione della società in nome collettivo in forma orale od anche solo « di fatto» — ma semplicemente determina l’impossibilità di procedere alla sua iscrizione nel registro delle imprese. In tal caso, ==si parla di «società irregolare »== (così come « irregolari » saranno tutte le società in nome collettivo che, quand’anche costituite per atto pubblico o scrittura privata autenticata, non venissero, per qualsivoglia ragione, iscritte nel registro delle imprese). 
==Le uniche conseguenze della « irregolarità » della società sono — da un lato — che i rapporti tra la società ed i terzi, ferma restando la responsabilità illimitata e solidale di tutti i soci, sono regolati dalle disposizioni in materia di società semplice== (art. 2297, comma 1, c.c.) e — da altro lato — che i patti che attribuiscono la rappresentanza della società ad alcuno soltanto dei soci o che limitano i poteri di rappresentanza non sono opponibili ai terzi, a meno che si provi che questi ne erano a conoscenza (art. 2297, comma 2, c.c.).


Sono sottoposte ad iscrizione nel registro delle imprese anche le  modificazioni del contratto di società e gli atti che si riferiscono alla sua liquidazione (artt. 2300 e 2309 c.c.). 

Compiute le operazioni di liquidazione ed approvato il bilancio finale, la società deve essere cancellata dal registro delle imprese (art. 2312, comma 1, c.c.). Con la cancellazione la società si estingue (v. Cass., sez. un., 22 febbraio 2010, nn. 4060, 4061, 4062; e, da ultimo, Cass. 19 dicembre 2016, n. 26196). Nessuna azione, dopo tale cancellazione, può essere promossa contro la società; i creditori rimasti insoddisfatti possono — in forza di quanto previsto dal comma 2 dell’art. 2312 c.c. — far valere i loro diritti solo nei confronti dei soci ed eventualmente dei liquidatori, se il mancato pagamento è dipeso da loro colpa. Il socio che abbia provveduto al pagamento dei debiti sociali ha diritto di rivalersi pro quota nei confronti degli altri soci (v. Cass. 21 febbraio 2013, n. 4380).