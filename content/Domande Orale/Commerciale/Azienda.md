Si è già visto (v. § 93) che l’azienda « è il complesso dei beni organizzati dall’imprenditore per l’esercizio dell’impresa » (art. 2555 c.c.).

[[Nozione di azienda]]

==Non è necessario che detti beni siano di proprietà dell’imprenditore==: è sufficiente che quest’ultimo abbia un «titolo» che gli consenta di utilizzarli nello svolgimento dell’attività d’impresa (così, ad es., l’imprenditore potrebbe avere la proprietà delle materie prime, ma non quella dei locali in cui svolge l’attività, presi in locazione, e/o
dei macchinari, presi in leasing, ecc; o, addirittura, potrebbe avere in affitto l’intera azienda, di proprietà di terzi).

Se ne ha la proprietà, l’imprenditore può disporre autonomamente dei singoli beni aziendali, nonostante facciano parte dell’azienda (ad es., può venderli, come normalmente avviene per i prodotti finiti; donarli; concederli in locazione a terzi; costituirli in garanzia; conferirli in società; ecc.); così come può disporre liberamente (ad es., vendendola, affittandola, concedendola in usufrutto, conferendola in società, ecc.) dell’azienda unitariamente considerata (v. Cass. 14 marzo 2018, n. 6184) o di un « ramo » di essa (v. Cass. 11 ottobre 2016, n. 20417), a condizione però che si tratti pur sempre di un complesso di beni idoneo a costituire una « unità economico-produttiva » a sé stante (v. Cass. 8 maggio 2013, n. 10740).
Anzi, in questo secondo caso (trasferimento d'azienda), neppure è necessario che l’atto di cessione elenchi i singoli elementi costitutivi dell’azienda (o ramo d’azienda) ceduta: essi risultano oggetto di cessione per il solo fatto di rientrare nell’organizzazione aziendale al momento della stipula del contratto (v. Cass. 15 maggio 2006, n. 11130). Naturalmente, le parti sono libere di escludere dalla cessione dell’azienda taluni cespiti (ad es., la proprietà di un immobile, determinati crediti, ecc.), di cui continuerà a restare titolare il cedente.

**Forma** 
- **Ad substantiam**: Per la sua validità, il contratto che ha per oggetto « il trasferimento della proprietà o il godimento dell’azienda » ==non richiede, in sé, alcuna forma.==
	- Peraltro, ==dovranno essere rispettate le forme richieste dalla legge per il trasferimento dei singoli beni che compongono l’azienda== (così, ad es., per il trasferimento della  proprietà dell’immobile aziendale dovrà essere adottata la forma scritta ad substantiam, richiesta dall’art. 1350, comma 1, c.c. per « i contratti che trasferiscono la proprietà di beni immobili ») ovvero per la particolare natura del contratto (così, ad es., per il conferimento di un’azienda in società di capitali dovrà essere adottata ad substantiam la forma dell’atto pubblico, richiesta dall’art. 2328, comma 2, c.c. per l’atto costitutivo di tale tipo di società) (art. 2556, comma 1, c.c.).
- **Ad probationem**: Se l’azienda è destinata all’esercizio di un’impresa commerciale (impresa soggetta a registrazione), il contratto avente ad oggetto la sua cessione richiede la ==forma scritta ad probationem tantum== (art. 2556, comma 1, c.c.; v. § 127): con la conseguenza che di esso non si potrà dar prova né per testi (art. 2725, comma 1, c.c.), né per presunzioni (art. 2729, comma 2, c.c.) (v. Cass. 27 agosto 2014, n. 18409).  Diverso il discorso per i terzi estranei al contratto, per i quali la prova del trasferimento non è soggetta ad alcun limite e potrà essere fornita anche attraverso testimonianze o presunzioni.
	- **Iscrizione ai fini dell'opponibilità a terzi** Per la relativa iscrizione nel registro delle imprese (entro 30 gg), il contratto avente ad oggetto la cessione d’azienda deve essere depositato « in forma pubblica o per scrittura privata autenticata » (art. 2556, comma 2, c.c.). Peraltro tale requisito di forma condiziona solo la pubblicità, non la validità dell’atto. Così, ad es., se stipulo oralmente un contratto di affitto di azienda non ricomprendente beni immobili, l’atto sarà valido, ma non ne potrò ottenere l’iscrizione nel registro delle imprese, con quel che ne consegue dal punto di vista della sua opponibilità ai terzi (v. § 484).
	- Inoltre, gli effetti della pubblicità con iscrizione nel registro delle imprese sono quelli propri della pubblicità dichiarativa. Pertanto, ==qualora una medesima azienda abbia formato oggetto di una pluralità di atti di trasferimento==, non prevale quello trascritto per primo, dovendosi invece aver riguardo alla semplice priorità del titolo di acquisto.

### Effetti del trasferimento di azienda
Se anche le parti non lo pattuiscono espressamente, la cessione d’azienda ==comporta — ex lege — i seguenti effetti:==
- **Divieto di concorrenza**: se si tratta di azienda commerciale, un divieto temporaneo di concorrenza, nel senso che il cedente « deve astenersi, per il periodo di cinque anni dal trasferimento, dall’iniziare una nuova impresa che per l’oggetto, l’ubicazione o altre circostanze sia idonea a sviare la clientela dell’azienda ceduta » (art. 2557, comma 1, c.c.; v. Cass. 25 giugno 2014, n. 14471). Se l’azienda è agricola, il divieto vale solo per le attività connesse, sempre che rispetto a queste ultime sia possibile uno sviamento di clientela (art. 2557, comma 5, c.c.). La regola — in quanto posta a tutela dell’acquirente contro il rischio di subire uno sviamento di clientela—è derogabile: le parti possono, cioè, escludere il divieto di concorrenza o restringerne la portata; così come possono allargarne l’ambito di operatività (ad es., vietando anche attività non direttamente concorrenziali), purché non ne risulti impedita ogni attività professionale dell’alienante (art. 2557, comma 2, c.c.) e il patto non abbia durata superiore a cinque anni (art. 2557, comma 2 e 3, c.c. - se è indicata una durata maggiore o non è indicata una durata, vale comunque per un quinquennio) (v. Cass. 26 marzo 2009, 7305);
- **Successione nei contratti** stipulati per l’esercizio dell’azienda (ad es., con i fornitori, con i clienti, con i lavoratori dipendenti, con i finanziatori, con il proprietario del capannone preso in locazione per l’attività d’impresa, con l’impresa di leasing proprietaria dei macchinari, ecc.) (v. Cass. 5 dicembre 2018, n. 31466), sempre che detti contratti non abbiano carattere personale (art. 2558, comma 1, c.c.): ciò, al fine di garantire il mantenimento della funzionalità dell’azienda ceduta (v. Cass. 11 giugno 2018, n. 15065). La regola—poiché posta a tutela dell’acquirente—è derogabile: le parti ben potrebbero, cioè, pattuire che, in uno o più contratti aziendali, non subentri l’acquirente (v. Cass. 16 maggio 2013, n. 11967). ==Mentre normalmente la cessione del contratto richiede il consenso del contraente ceduto (art. 1406 c.c.; v. § 319), in caso di cessione del contratto conseguente alla cessione d’azienda detto consenso non è necessario== (v. Cass. 9 ottobre 2017, n. 23581). La ==tutela del contraente ceduto è, in quest’ultima ipotesi, realizzata riconoscendo allo stesso il diritto di « recedere dal contratto entro tre mesi dalla notizia del trasferimento, se sussiste una giusta causa== » (art. 2558, comma 2, c.c.). L’eventuale recesso determina lo scioglimento del contratto (v. Cass. 15 settembre 2009, n. 19870). 
	- Previsioni particolari — che talora si discostano dalla regola generale appena ricordata — sono contemplate con riferimento al contratto di lavoro subordinato (art. 2112 c.c.; cfr. anche art. 47 L. 29 dicembre 1990, n. 428), prosecuzione del rapporto con il nuovo titolare senza necessità di consenso da parte dei lavoratori. In sostanza la cessione di azienda non può costituire motivo di licenziamento: l'acquirente subentra in tutte le posizioni giuridiche attive e passive facenti capo al cedente ed ogni lavoratore può far valere nei confronti del nuovo titolare tutti i diritti maturati in precedenza.
	- al contratto di locazione di immobile destinato all’esercizio di attività industriale, commerciale, artigianale (art. 36 L. 27 luglio 1978, n. 392; v. Cass. 16 maggio 2017, n. 12016), al contratto di edizione (art. 132 L. aut.), ecc.;
- la **successione nei crediti** « relativi all’azienda ceduta » (art. 2559, comma 1, c.c.; v. Cass. 31 luglio 2012, n. 13692). Mentre normalmente la cessione del credito diviene opponibile al debitore ceduto « quando questi l’ha accettata o quando gli è stata notificata » (art. 1264, comma 1, c.c.; v. § 204), in caso di trasferimento di azienda, la cessione dei relativi crediti «==ha effetto, nei confronti dei terzi, dal momento dell’iscrizione del trasferimento nel registro delle imprese== » (art. 2559, comma 1, c.c.; v. Cass. 19 agosto 2013, n. 19155): non occorre, cioè, né notifica, né accettazione da parte del debitore ceduto. Peraltro, se un debitore paga in buona fede (cioè, ignorando incolpevolmente la cessione) nelle mani del cedente, consegue ugualmente la liberazione (art. 2559, comma 1, c.c.). Sarà l’alienante a dover restituire al cessionario quanto ricevuto;
- l’**accollo, a carico del cessionario, dei debiti** inerenti all’esercizio dell’azienda ==commerciale== — o del ramo d’azienda (v. Cass. 30 giugno 2015, n. 13319) — , anteriori al trasferimento (v. Cass. 6 aprile 2018, n. 8539). L’acquirente risponderà, in solido con l’alienante, nei confronti dei creditori (art. 2560, comma 2, c.c.): c.d. accollo cumulativo (v. § 212; v. Cass. 9 ottobre 2017, n. 2358). Ovviamente, nulla vieta al creditore di consentire alla liberazione dell’alienante (art. 2560, comma 1, c.c.): c.d. accollo liberatorio. Peraltro l’accollo ex lege, a carico del cessionario, dei debiti dell’azienda commerciale ceduta è condizionato alla circostanza che il singolo debito risulti « dai libri contabili obbligatori » (art. 2560, comma 2, c.c.; v. Cass. 26 settembre 2017, n. 22418): ciò per consentire all’acquirente di poterne venire previamente a conoscenza (v. Cass., sez. un., 28 febbraio 2017, n. 5054). E la giurisprudenza afferma che, in difetto di iscrizione nei libri contabili, il cessionario non risponde dei debiti aziendali anteriori alla cessione, quand’anche ne fosse a conoscenza (v. Cass. 3 dicembre 2009, n. 25403; e ora Cass. 27 giugno 2017, n .15956). Fanno eccezione alla regola dettata dall’art. 2560, comma 2, c.c. i debiti derivanti da rapporti in essere con i lavoratori dipendenti, di cui il cessionario risponde — in solido con il cedente — quand’anche non risultanti dai libri contabili (art. 2112, comma 2, c.c.; v. Cass. 23 dicembre 2016, n. 26953; Cass. 8 gennaio 2016, n. 164). La giurisprudenza ritiene che la previsione di cui all’art. 2560 c.c. trovi applicazione anche in ipotesi di cessazione del rapporto di affitto d’azienda; con la conseguenza che l’affittante risponde, in solido con l’affittuario, delle obbligazioni da quest’ultimo assunte durante l’affitto (v. Cass. 9 ottobre 2017, n. 23581).