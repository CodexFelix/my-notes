L'apertura della procedura di liquidazione incide non solo sulla posizione giuridica del debitore, ma anche su quella di altri soggetti, determinando **molteplici effetti**, che possono ricondursi a quattro categorie:
1. Effetti nei confronti del debitore
2. Effetti nei confronti dei creditori
3. Sugli atti pregiudizievoli ai creditori
4. Sui rapporti giuridici preesistenti

## Effetti dell'apertura della liquidazione giudiziale per il debitore

L’art. 142 del Codice, in linea di continuità con quanto stabilito dall’art. 42 L.F., definisce il **principio generale dello ==spossessamento==** per quanto concerne **gli effetti dell’apertura della liquidazione giudiziale con riferimento ai beni del debitore**.
Il debitore è difatti **privato dell’amministrazione e delle disponibilità dei suoi beni** a seguito della sentenza che dichiara aperta la liquidazione giudiziale.

L’amministrazione dei beni è affidata al **curatore**, il quale è investito della legittimazione a compiere **atti dispositivi del patrimonio destinato alla liquidazione giudiziale**.
L’art. 142 del Codice precisa che sono compresi nella liquidazione giudiziale anche i **beni che pervengono al debitore durante la procedura**, dedotte le passività incontrate per l'acquisto e la conservazione dei beni medesimi.
Il curatore, previa autorizzazione del comitato dei creditori, può tuttavia **rinunciare ad acquisire i beni del debitore** [derelizione], ivi compresi quelli che pervengono durante la procedura.
Ciò è possibile quando i costi da sostenere per l’acquisto e la conservazione dei beni sono superiori rispetto al presumibile valore di realizzo.

Secondo quanto previsto dall'art. 143 del Codice, il **curatore** acquisisce altresì la**legittimazione a stare in giudizio** (l. processuale) per quanto concerne le controversie, anche pendenti, relative a rapporti di diritto patrimoniale del debitore compresi nella liquidazione giudiziale, così come peraltro sancito anche dall'art. 43 L.F.

Per effetto della perdita dell'amministrazione e della disponibilità del patrimonio, l'art. 144 del Codice prescrive che gli atti compiuti dal debitore e i pagamenti dal medesimo eseguiti o ricevuti dopo l'apertura della liquidazione giudiziale sono **inefficaci** nei confronti dei creditori.


L'art. 146 del Codice contiene un **elenco di beni e diritti** che non sono compresi nella liquidazione giudiziale, il cui **possesso ed amministrazione rimango in capo al debitore**, vale a dire: beni e i diritti di natura strettamente personale, gli assegni aventi carattere alimentare, gli stipendi, le pensioni, i salari e ciò che il debitore guadagna con la sua attività, entro i limiti di quanto occorre per il mantenimento suo e della sua famiglia; i frutti derivanti dall'usufrutto legale sui beni dei figli, i beni costituiti in fondo patrimoniale ed i frutti di essi, salvo quanto è disposto dall'art. 170 c.c.; le cose che non possono essere pignorate per disposizione di legge (art. 514 c.p.c.);

**Effetti di natura personale**
Gli effetti di carattere personale nel corso degli anni sono stati profondamente ridimensionati.
Sono state infatti eliminate tutte le disposizioni sostanzialmente sanzionatorie ed afflittive per il debitore, previste in considerazione del solo fatto che fosse stata aperta la procedura concorsuale.
Tali effetti possono distinguersi in:
- Limitazioni della libertà epistolare: Secondo quanto prescritto dall'art. 148 del Codice, il debitore persona fisica ha peraltro l'obbligo di **consegnare al curatore la propria corrispondenza**, ivi compresa quella elettronica, avente ad oggetto i rapporti compresi nella liquidazione giudiziale.
- Obblighi di informazione: L'art. 149 del Codice, da ultimo, pone in capo al debitore l'obbligo di comunicare al curatore la propria **residenza** ovvero il proprio **domicilio** ed ogni loro cambiamento, ciò al fine di consentire agli organi della procedura di poter acquisire i chiarimenti e le informazioni necessarie alla gestione del patrimonio.
- Limitazioni alle capacità civili del debitore che accede alla procedura, previste dal codice civile e altre leggi speciali (il debitore non può essere sindaco, amministratore, revisore o liquidatore di società; non può essere iscritto all'albo avvocato o commercialisti; non può svolgere funzioni di notaio o arbitro)

### Effetti per i creditori
L’apertura della liquidazione giudiziale produce specifici effetti nei confronti dei creditori dal momento che essa incide sulla possibilità di iniziare o proseguire azioni esecutive o cautelari individuali, sulla disciplina del concorso tra i creditori, ivi compresi quelli muniti di privilegi, sulla disciplina dei crediti pecuniari, crediti infruttiferi, obbligazioni e gli altri titoli di debito, crediti non pecuniari e rendite.

L'art. 150 del Codice riafferma innanzitutto il **principio della intangibilità del patrimonio del debitore**, donde viene riproposto quanto disposto dall'art. 51 L.F..
La norma prescrive infatti che **non può essere iniziata o proseguita alcuna azione individuale esecutiva o cautelare sui beni compresi nella procedura** a partire dal giorno della dichiarazione di apertura della liquidazione giudiziale.

La preclusione ha ad oggetto peraltro anche i crediti maturati durante la liquidazione giudiziale.

La disposizione risponde non solo all'esigenza di garantire che la procedura venga svolta in modo ordinato da parte del curatore, ma anche alla necessità che sia assicurata l'osservanza della regola generale della par condicio creditorum.

**==Verifica del passivo==**
Con la dichiarazione di apertura della procedura di liquidazione giudiziale, si viene altresì a determinare il **concorso dei creditori sul patrimonio del debitore**.

L'**[art. 151 del Codice](https://www.altalex.com/documents/leggi/2019/02/15/codice-crisi-impresa-liquidazione-giudiziale#art151)**, in linea di continuità con quanto disposto dall'**[art. 52 L.F.](https://www.altalex.com/documents/news/2014/09/12/legge-fallimentare-del-fallimento#art52)**, fissa a tal proposito il principio generale in forza del quale **le pretese a contenuto patrimoniale da far valere sul ricavato della liquidazione giudiziale devono essere verificate attraverso la procedura di accertamento del passivo**.

I creditori, cioè ==devono presentare domanda di ammissione== al passivo e ==hanno diritto di partecipare alla ripartizione dell'attivo se e nella misura in cui il loro credito è accertato dal giudice delegato o, a fronte di contestazioni, dal tribunale fallimentare==; soltanto a seguito di tale riconoscimento giudiziale del credito, i creditori concorsuali diventano creditori concorrenti (che concorrono alla ripartizione dell'attivo)

L'attività di accertamento ha ad oggetto qualsivoglia credito, anche se munito di diritto di prelazione o prededucibile, nonché ogni diritto reale o personale, mobiliare o immobiliare. 
Si tratta di una disposizione che trova applicazione anche nei confronti dei creditori dispensati dal divieto di agire esecutivamente sul patrimonio del debitore, i quali debbono essere pertanto ammessi al passivo per poter trattenere quanto ricavato dalle azioni esecutive.

### Effetti sugli atti pregiudizievoli per i creditori
L'art. 2740 cc afferma che il debitore risponde dell'adempimento delle proprie obbligazioni con tutti i propri beni, presenti e futuri.
Tale norma non implica una paralisi rispetto allo svolgimento di qualsiasi atto di disposizione da parte del debitore sui propri beni.

Al fine di salvaguardare l'integrità patrimoniale del debitore a fronte di atti che possano peggiorare la consistenza quantitativa o qualitativa del patrimonio dello stesso, mettendo in pericolo la realizzazione coattiva del diritto del creditore, il codice civile all'art. ==2901 predispone lo strumento generale dell'azione revocatoria o "pauliana"==

In caso di apertura della procedura di liquidazione, il legislatore ha previsto, accanto all'azione revocatoria ordinaria, l'azione revocatoria fallimentare (oggi detta concorsuale).

Si rinvia a [[Azione revocatoria concorsuale]]