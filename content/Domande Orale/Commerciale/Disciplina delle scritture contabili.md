L’attività commerciale — come abbiamo già notato — si fonda sul credito e s’intreccia con quella di altre persone. Inoltre — come meglio vedremo in seguito—l’insolvenza dell’imprenditore commerciale dà luogo ad una particolare procedura, il fallimento, ed a particolari sanzioni: per il proficuo svolgimento di questa procedura
e per l’esatta applicazione delle sanzioni, ==risulta opportuno facilitare le indagini sul patrimonio dell’imprenditore== (v. Cass. 4 aprile 2011, n. 7606).

A tale fine è fatto obbligo all’imprenditore commerciale di tenere scritture, nelle quali egli deve registrare le proprie operazioni (c.d. scritture contabili), e di conservare la corrispondenza.
La funzione è quella di disporre di uno **strumento di controllo interno sull'andamento degli affari e l'operato dei dipendenti** e di uno **strumento di controllo esterno** sull'attività dell'imprenditore, a tutela di interessi sia pubblici (fisco) che privati (in primis la massa dei creditori) 

Questi obblighi, propri dell'**imprenditore commerciale**, — civilisticamente (diverso è il problema dal punto di vista fiscale) — non sussistono per il piccolo imprenditore (art. 2214, comma 3, c.c.). Neppure l’imprenditore agricolo è obbligato, ai fini civilistici, alla tenuta delle scritture contabili (art. 2214, comma 1, c.c.): ciò può però costituire, in base alle leggi speciali, un onere per l’ottenimento di determinati benefici e provvidenze pubbliche.

In ogni caso, obbligate alla tenuta delle scritture contabili sono tutte le ==società (tranne la società semplice)== [2302, 2421, 2478], anche laddove non svolgano attività commerciale, le organizzazioni che esercitano un’« impresa sociale » (art. 9, comma 1, D.Lgs. 3 luglio 2017, n. 112) e gli altri enti del terzo settore (v. § 78) se esercitano la propria attività esclusivamente o principalmente in forma di impresa commerciale (art. 13, comma 4, D.Lgs. 3 luglio 2017, n. 117).

I libri che l’imprenditore commerciale deve tenere sono:
1) il libro giornale, detto così perché deve indicare giorno per giorno le operazioni relative all’esercizio dell’impresa (art. 2216 c.c.; v. Cass. 13 gennaio 2017, n. 735);
2) il libro degli inventari, che deve redigersi all’inizio dell’esercizio dell’impresa e successivamente ogni anno, e deve contenere l’indicazione e la valutazione delle attività e passività relative all’impresa e di quelle dell’imprenditore ad essa estranee (art. 2217 c.c.). L’inventario si chiude con il bilancio (redatto secondo le tecniche del bilancio delle s.p.a.) e con il conto dei profitti e delle perdite, che deve mostrare—con evidenza e verità—utili conseguiti o perdite subite (art. 2217, comma 2, c.c.; v. § 539);
3) gli altri libri richiesti dalla natura e dalle dimensioni dell’impresa (art. 2214, comma 2, c.c.). Ad es. libro cassa e libro magazzino, relativi a entrate e uscite rispettivamente di denaro e di merci.
Il libro giornale ed il libro degli inventari devono essere numerati progressivamente, ma non sono più — come, invece, in passato — soggetti a bollatura e vidimazione (art. 2215, comma 2, c.c.).


**Corrispondenza** L’imprenditore commerciale deve inoltre — come abbiamo premesso—conservare ordinatamente per ciascun affare gli originali delle lettere, dei telegrammi e delle fatture ricevute, nonché le copie delle lettere, dei telegrammi e delle fatture spedite (art. 2214, comma 2, c.c.).


**Conservazione** Le scritture contabili, le fatture e la corrispondenza devono essere ==conservate per dieci anni==, anche sotto forma di registrazioni su supporti di immagini (art. 2220 c.c.).


### Efficacia probatoria
Le scritture contabili hanno una particolare efficacia probatoria: 
- secondo i princìpi generali, ==fanno sempre prova contro l’imprenditore, anche se irregolarmente tenute== (art. 2709 c.c.): peraltro le loro risultanze sono liberamente valutabili dal giudice (v. Cass. 18 febbraio 2016, n. 3190) ed ==è sempre ammessa prova contraria== (v. Cass. 22 maggio 2009, n. 11912); in ogni caso, chi si richiama alle scritture contabili **non può scinderne il contenuto** (art. 2709 c.c.):
- ==se regolarmente tenute, possono anche far prova a favore dell’imprenditore==, purché si tratti di ==rapporti tra imprenditori inerenti all’esercizio dell’impresa== (art. 2710 c.c.; v. Cass. 9 maggio 2013, n. 10975; Cass. 22 marzo 2013, n. 7285). Questa eccezione al sistema generale delle prove, secondo cui nessuno può costituire una prova a sé favorevole, si spiega considerando che l’annotazione contenuta sul libro di un imprenditore deve trovar riscontro sul libro dell’altro, con il quale il rapporto si è svolto. In ogni caso, le risultanze delle scritture — ancorché regolarmente tenute — sono soggette al libero apprezzamento del giudice (v. Cass. 16 maggio 2016, n. 9968). 
>Le scritture contabili contengono dati e notizie sull’attività dell’impresa (volume degli affari, nomi di clienti, di fornitori, ecc.) che l’imprenditore può avere interesse a non esporre alla curiosità altrui. Perciò la comunicazione integrale dei libri e della corrispondenza è limitata ad ipotesi in cui ciò è strettamente indispensabile (così, nelle controversie relative allo scioglimento di società, alla comunione di beni ed alla successione per causa di morte: art. 2711, comma 1, c.c.). Nelle altre ipotesi sono sottoposte al magistrato o al controllo delle altre parti solo specifiche registrazioni (o singole lettere) che interessano la controversia (esibizione) (art. 2711, comma 2, c.c.; v. Cass. 12 giugno 2011, n. 9522). In pratica, si suol presentare, all’uopo, un estratto notarile delle registrazioni.


### Sanzioni per inadempimento obbligo di tenuta scritture
L’omissione o l’irregolarità della tenuta dei libri, prescindendo dalla normativa fiscale, è punita con sanzioni penali ==solo nel caso di fallimento==, dando luogo ad un’ipotesi di bancarotta semplice o fraudolenta (art. 217, comma 2, L.F.; v. Cass. pen. 25 novembre 2016, n. 5461 [ora 322 e 323 CCI]).
