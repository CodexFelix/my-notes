La fase della liquidazione dell’attivo è destinata a convertire in denaro, da distribuire poi ai creditori, i beni appresi alla procedura di liquidazione.
Essa si sviluppa con 
- la predisposizione del ==programma di liquidazione==, da parte del curatore, da sottoporre all'approvazione del comitato dei creditori; 
- la ==cessione dei beni== (vendita dell'azienda o di suoi rami o di beni o rapporti in blocco; cessioni di crediti, azioni  revocatorie e partecipazioni; vendita dei diritti sulle opere dell’ingegno, sulle invenzioni industriali e sui marchi); 
- infine la ==ripartizione delle somme== ricavate dalla vendita.

### Programma di liquidazione
L’**[art. 213 del Codice](https://www.altalex.com/documents/leggi/2019/02/15/codice-crisi-impresa-esercizio-dell-impresa-e-liquidazione-dell-attivo#art213)** disciplina innanzitutto il **programma di liquidazione** che rappresenta l’atto di preparazione dell’attività liquidatoria da parte del curatore.

Il programma di liquidazione va predisposto entro **60 giorni** dalla redazione dell'inventario ed in ogni caso non oltre **150 giorni** dalla sentenza dichiarativa dell'apertura della liquidazione giudiziale.
Il programma di liquidazione **è trasmesso al Giudice delegato e sottoposto alla approvazione del comitato dei creditori**. L'esecuzione degli atti dallo stesso previsti deve essere autorizzato dal giudice delegato.

Rispetto al passato, l'art. 213 CCI non indica più il contenuto dettagliato del programma di liquidazione, ma si limita a elencare le sezioni in cui si articola.

Esso deve contenere le seguenti informazioni:
▪ i criteri e le modalità della liquidazione dei beni immobili, della liquidazione degli altri beni e della riscossione dei crediti, con indicazione dei costi e dei presumibili tempi di realizzo;
▪ le azioni giudiziali di qualunque natura e il subentro nelle liti pendenti, con i costi per il primo grado di giudizio;
▪ gli esiti delle liquidazioni già compiute;
▪ gli ==atti necessari per la conservazione del valore dell'impresa, quali l'esercizio dell'impresa del debitore e l'affitto di azienda, ancorché relativi a singoli rami dell'azienda==;
▪ le modalità di cessione unitaria dell'azienda, di singoli rami, di beni o di rapporti giuridici individuabili in blocco;
▪ il termine entro il quale avrà inizio l'attività di liquidazione dell'attivo ed il termine del suo presumibile completamento;

È opportuno evidenziare che il curatore, previa autorizzazione del comitato dei creditori, può non acquisire all'attivo o rinunciare a liquidare uno o più beni, quando l'attività di liquidazione risulta manifestamente non conveniente.
Il curatore, in questo caso, ne deve dare comunicazione ai creditori, i quali possono iniziare azioni esecutive o cautelari sui beni rimessi nella disponibilità del debitore.
### Vendita dei beni appresi
L’**[art. 214 del Codice](https://www.altalex.com/documents/leggi/2019/02/15/codice-crisi-impresa-esercizio-dell-impresa-e-liquidazione-dell-attivo#art214)** disciplina la **liquidazione dei beni aziendali** che può essere disposta:
▪ per singoli beni aziendali;
▪ per il complesso o per rami dell’azienda;
La norma precisa innanzitutto che la **liquidazione dei singoli beni** può essere disposta soltanto quando risulta prevedibile che la vendita dell'intero complesso aziendale, di suoi rami, di beni o rapporti giuridici individuabili in blocco non consenta una maggiore soddisfazione dei creditori

Le regole di procedura sulle ==modalità di liquidazione== sono invece disciplinate dall’**[art. 216 del Codice](https://www.altalex.com/documents/leggi/2019/02/15/codice-crisi-impresa-esercizio-dell-impresa-e-liquidazione-dell-attivo#art216)** che ha rimodulato quanto disposto dall’art. 107 L.F..
I beni acquisiti all’attivo della procedura, fatta eccezione per quelli di modesto valore, devono essere innanzitutto oggetto di valutazione attraverso una **stima da parte di esperti nominati dal curatore**.
La **relazione di stima** deve essere:
▪ redatta conformemente al modello informatico pubblicato sul portale delle vendite pubbliche;
▪ contenere le informazioni previste dall’art. 173 bis disp. att. cod. proc. civ.;
▪ depositata con modalità telematiche ed i relativi dati sono pubblicati sul portale delle vendite pubbliche.

Da un punto di vista operativo, le vendite e gli altri atti di liquidazione vengono effettuate **in esecuzione del programma di liquidazione** attraverso l’ausilio di **procedure competitive** anche mediante l’**assistenza di soggetti specializzati**.

Le vendite sono pertanto effettuate con **modalità telematiche tramite il portale delle vendite pubbliche,** a meno che queste modalità risultino pregiudizievoli per gli interessi dei creditori o per il sollecito svolgimento della procedura.

### Ripartizione dell'attivo
Il **procedimento di ripartizione** delle somme ottenute via via in seguito alla liquidazione di ciascun bene può avvenire solamente quando l’entità del passivo accertato consente un riparto in misura apprezzabile, così come specificato dall’**[art. 220 del Codice](https://www.altalex.com/documents/leggi/2019/02/15/codice-crisi-impresa-ripartizione-dell-attivo#art220)**.


Il curatore ha il compito di redigere e trasmettere ai creditori:
▪ il **prospetto delle somme disponibili** che va comunicato **ogni 4 mesi** decorrenti dal deposito del decreto di esecutività dello stato passivo ovvero nel diverso termine stabilito dal Giudice delegato;
▪ il **progetto di ripartizione delle somme disponibili** qualora l'entità del passivo accertato consenta una ripartizione in misura apprezzabile;

I creditori possono tuttavia proporre **reclamo** **al Giudice delegato contro il progetto di riparto** entro il termine perentorio di **15 giorni** dalla ricezione della comunicazione effettuata dal curatore.

Il Giudice delegato, su istanza del curatore, ==**dichiara esecutivo il progetto di ripartizione**==dopo che sono decorsi i termini per proporre il reclamo senza che sia stato presentato ricorso da parte dei creditori.
Se i creditori hanno proposto reclamo il progetto di ripartizione è dichiarato esecutivo, ma è necessario **l'accantonamento delle somme corrispondenti ai crediti oggetto di contestazione,** fatto salvo il caso in cui venga prestata **fideiussione** (la garanzia deve assicurare la restituzione delle somme che, in forza del provvedimento che decide il reclamo, risultino ripartite in eccesso, oltre agli interessi).


Il procedimento confluisce nell'**erogazione delle somme ricavate dall'attivo,** così come previsto dall'art. 221 del Codice che ripropone l’attuale art. 111 L.F..
==La distribuzione delle somme deve tuttavia seguire un certo ordine== a seconda della natura dei crediti, vale a dire:
▪ per i crediti prededucibili (definiti tali ex lege o perché sorti in occasione ed in funzione delle procedure concorsuali - art. 6 CCII);
▪ per i crediti ammessi con prelazione sulle cose vendute secondo l'ordine assegnato dalla legge;
▪ per creditori chirografari in proporzione dell'ammontare del credito per cui ciascuno di essi sia stato ammesso, compresi i creditori con prelazione, qualora non sia stata ancora realizzata la garanzia, ovvero per la parte per cui essi siamo rimasti non soddisfatti dal relativo realizzo;
▪ per i crediti postergati.

Ai riparti parziali, che non possono in ogni caso superare l'80% delle some disponibili (227 CCII) segue il riparto finale delle somme ricavate dalla liquidazione giudiziale, previa approvazione del rendiconto presentato dal curatore, in cui quest'ultimo da atto analiticamente delle operazioni contabili e delle attività di gestione della procedura.
L'ultimo passaggio è rappresentato dal **riparto finale** che viene ordinato dal Giudice delegato dopo che è stato approvato il conto e liquidato il compenso del curatore, ai sensi dell'art. 232 del Codice che riproduce sostanzialmente quanto prescritto dall'art. 117 L.F.
Con il riparto finale si procede alla distribuzione anche degli eventuali accantonamenti fatti in precedenza.