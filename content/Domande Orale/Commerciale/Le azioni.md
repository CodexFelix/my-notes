Nella società per azioni — e da qui deriva il suo nome — « la partecipazione sociale è rappresentata da azioni » (art. 2346, comma 1, c.c.).

Ogni « azione » è rappresentativa del complesso dei **diritti — patrimoniali** (in particolare, il diritto ad una parte degli utili netti annualmente distribuiti dalla società ed il diritto ad una parte del patrimonio netto risultante dalla liquidazione: art. 2350 c.c.) ed **amministrativi** (in particolare, il diritto di voto: art. 2351 c.c.) — che competono al socio.

==Per ciascuna categoria di azioni==, i diritti spettanti al socio devono essere identici: « Le azioni — stabilisce infatti l’art. 2348, comma 1, c.c. — conferiscono ai loro possessori ==uguali diritti== ».

Il possesso anche di una sola azione attribuisce la qualità di socio e la titolarità di tutti i diritti connessi a tale qualità. Che poi un socio sia titolare di una sola azione, o di tante azioni o addirittura della maggioranza o della totalità di esse, non modifica il suo status; anche se — ovviamente — taluni diritti sono riconosciuti in 
proporzione all’entità della partecipazione da ciascuno posseduta ed altri sono attribuiti soltanto a chi possegga una data percentuale di azioni (v., ad es., artt. 2367, comma 1, 2393-bis, comma 1, 2409, comma 1, c.c.).

==La singola azione è indivisibile== (art. 2347, comma 1, c.c.). Con la conseguenza che, se essa cade in comproprietà fra più soggetti (ad es., il pacchetto azionario del padre Tizio si trasferisce, alla sua morte, ai tre figli in parti uguali), i loro diritti dovranno essere esercitati da un rappresentante comune, nominato secondo quanto previsto, in materia di comunione ordinaria, dagli artt. 1105 e 1106 c.c. (art. 2347 c.c.).

La misura della partecipazione del socio alla società è data dall’entità proporzionale delle azioni in suo possesso rispetto al totale delle azioni emesse dalla società stessa.
La società può scegliere se emettere:
a) «**azioni con valore nominale**», determinandolo, in sede statutaria, in una frazione del capitale sociale (ad es., la società Alfa, con capitale sociale di E 1.000.000,00 decide di frazionarlo in 1000 azioni del « valore nominale » di E 1.000 ciascuna); nel qual caso la misura della partecipazione dei singoli soci andrà commisurata al valore nominale delle azioni da ciascuno possedute in rapporto al capitale sociale (art. 2346, comma 2, c.c.); 
b) « **azioni senza valore nominale** », nel qual caso la misura della partecipazione dei singoli soci andrà commisurata al numero di azioni da ciascuno possedute in rapporto al totale delle azioni emesse (art. 2346, comma 3, c.c.).
Le azioni debbono, in ogni caso, essere tutte con o tutte senza valore nominale: non è consentita la compresenza di azioni dell’uno e dell’altro tipo (art. 2346, comma 2, c.c.).

Di regola, le ==azioni sono assegnate ai soci in misura proporzionale all’entità del conferimento da ciascuno effettuato== (così ad es., se Tizio si impegna a conferire 1.000, avrà un numero di azioni doppio rispetto a Caio, che si impegna invece a conferire 500). ==È peraltro possibile== — al fine di « consentire l’acquisizione di ogni elemento utile per il proficuo svolgimento dell’impresa sociale » (art. 4, comma 5 lett. a, L. 3 ottobre 2001, n. 366, « Delega al Governo per la riforma del diritto societario ») — ==che lo statuto preveda una diversa assegnazione delle azioni== (così ad es., al fine di invogliare Tizio a conferire in società un brevetto essenziale per l’esercizio dell’attività che la società intende svolgere, l’atto costitutivo può prevedere che gli venga assegnato un numero di azioni uguale a quello asse
gnato a Caio, che però ha fatto un conferimento di valore molto superiore) (art. 2346, comma 4, c.c.). ==In ogni caso—a tutela dei terzi — il valore complessivo dei conferimenti non può essere inferiore all’ammontare globale del capitale sociale== (art. 2346, comma 5, c.c.).

Sempre al fine di incentivare la sottoscrizione di azioni della società — e, con essa, la raccolta dei mezzi necessari per l’esercizio della impresa sociale — ==è ammesso che lo statuto preveda la creazione di categorie speciali di azioni, fornite di diritti patrimoniali e/o amministrativi diversi== (art. 2348, comma 2, c.c.). Peraltro, tutte le
azioni appartenenti ad una medesima categoria devono attribuire ai loro sottoscrittori diritti uguali (art. 2348, comma 3, c.c.) 
In questa prospettiva, è lo stesso codice ad ipotizzare:
- quanto ai diritti amministrativi, l’emissione di ==azioni senza diritto di voto, con voto limitato a particolari argomenti== (ad es., alle materie oggetto di assemblea straordinaria), con voto subordinato al verificarsi di determinate condizioni (ad es., al verificarsi di perdite di esercizio) (art. 2351, comma 2, c.c.), con voto ==limitato ad una misura massima== (ad es., nessun socio, titolare di azioni di detta categoria, può esprimere più di un voto in assemblea) o ==con voto « scalare ==» (ad es., il numero di voti che il socio può esprimere cresce in misura meno che proporzionale rispetto al numero di azioni dallo stesso possedute) (art. 2351, comma 3, c.c.), con ==diritto di voto plurimo, fino ad un massimo di tre== voti (art. 2351, comma 4, c.c.; v. anche art. 127-sexies T.U.F.);
- quanto ai diritti patrimoniali, l’emissione di azioni remunerate in base ai risultati dell’attività sociale in un determinato settore o ramo dell’attività (c.d. azioni « correlate ») (ad es., azioni che attribuiscono al socio la partecipazione agli utili della sola attività manifatturiera svolta dalla società, e non agli utili che dovessero, invece, derivare da altre attività pur svolte dalla società stessa) (art. 2350, comma 2, c.c.), ovvero di azioni dotate di particolari privilegi di natura patrimoniale (ad es., remunerate prima e/o meglio delle azioni ordinarie) (c.d. « azioni privilegiate »: art. 145 T.U.F.), ecc.

A fronte della partecipazione sociale, la società può emettere certificati che la rappresentano (art. 2346, comma 1, c.c.): i c.d. « titoli azionari ».
L’art. 2354, comma 1, c.c. prevede che « ==i titoli possono essere nominativi o al portatore, a scelta del socio==, se lo statuto o leggi speciali non stabiliscono diversamente ». Peraltro — ==per ragioni eminentemente fiscali, nonché di tutela del mercato e di trasparenza dell’assetto societario — il legislatore ha imposto la nominatività obbligatoria dei titoli azionari== (v. Cass., 28 giugno 2006, n. 14854), ==salvo che per le azioni emesse da « SICAV »== (art. 35-quater, comma 4, T.U.F.; v. § 508) e « SICAF » (art. 35-quinquies, comma 2, T.U.F.; v. § 508), nonché per le c.d. « azioni di risparmio » (azioni, cioè, prive di diritto di voto, ma dotate di particolari privilegi di natura patrimoniale) emesse da società quotate (art. 145, comma 3, T.U.F.).

**Dematerializzazione** Peraltro, lo statuto può escludere la materiale emissione di titoli azionari (art. 2346, comma 1, c.c.). E, ==quanto alle società quotate, è la stessa legge a sottoporre le relative azioni al c.d. regime di « dematerializzazione obbligatoria » ==(art. 83-bis, comma 1, T.U.F.), con la conseguenza che le stesse non possono essere materialmente emesse. E l’art. 2354, comma 7, c.c. consente che anche le società non quotate possano volontariamente, in forza di espressa previsione statutaria, assoggettare le loro azioni al regime di « dematerializzazione » (v. § 431).

### Circolazione della partecipazione azionaria
La partecipazione azionaria si trasferisce:
- se rappresentata da titoli **azionari «al portatore»**, con la consegna di detti titoli (art. 2355, comma 2, c.c.); il loro possessore può esercitare i diritti sociali senza necessità di ulteriori adempimenti;
- se rappresentata da **titoli azionari « nominativi** », o mediante ==transfert== (mediante, cioè, ==annotazione del nome dell’acquirente sul titolo e sul libro-soci, ==ovvero mediante ==rilascio di un nuovo titolo intestato all’acquirente e contestuale annotazione del suo nome sul libro-soci==) (artt. 2022 e 2355, comma 4, c.c.); ovvero — ed è la modalità più diffusa — ==mediante girata autenticata da notaio==, funzionario di banca o società di intermediazione mobiliare (art. 2355, comma 3, c.c.): il giratario in base ad una serie continua di girate è legittimato ad esercitare tutti i diritti sociali, ==indipendentemente dall’iscrizione nel libro-soci==;
- se rappresentata da **titoli « dematerializzati** »—che sono rappresentati da scritturazioni contabili all’interno di un sistema di gestione accentrata — mediante ==scritturazione effettuata dal depositario==, che provvede alla loro cancellazione dal conto dell’alienante ed alla loro iscrizione in quello dell’acquirente (art. 2355, comma 5, c.c.); 
- ==se non rappresentata da titoli, con effetto nei confronti della società dal momento dell’iscrizione nel libro-soci==: agli amministratori dovrà essere esibito—perché possano procedere a detta iscrizione— il titolo da cui risulti il trasferimento in favore dell’acquirente (art. 2355, comma 1, c.c.).

**Limitazioni alla circolazione**
La circolazione della partecipazione azionaria è — di regola — libera.
Peraltro — ma ==solo se rappresentata da « azioni nominative » o se non rappresentata da titoli — lo statuto può vietarne il trasferimento== (per un periodo, però, non superiore a cinque anni) o sottoporne la cessione a particolari condizioni (ad es., alla previa offerta in prelazione agli altri soci) (art. 2355-bis, comma 1, c.c.).

Inoltre — al fine di evitare che possano entrare a far parte della compagine sociale soggetti non graditi — ==lo statuto può subordinare il trasferimento delle azioni al placet di un organo sociale o di altri soci: c.d. « gradimento ».== Ma, nell’ipotesi in cui il « gradimento » non risulti ancorato a parametri prefissati, ma sia rimesso all’assoluta discrezionalità di chi deve esprimerlo ==(c.d. « clausola di mero gradi mento »), la relativa previsione statutaria è inefficace se non prevede, a carico della società o degli altri soci, un obbligo di acquisto delle azioni poste in vendita, ovvero il diritto del socio di recedere dalla società==, ottenendo la liquidazione della propria quota (art. 2355-bis, comma 2, c.c.): ciò, al fine di evitare che il socio, a fronte di dinieghi immotivati del placet, possa venirsi a trovare nell’impossibilità di disfarsi della propria partecipazione azionaria, rimanendo — come si suol dire — prigioniero della società.

Le previsioni statutarie che prevedono limitazioni alla circolazione delle azioni possono essere introdotte in statuto — oltre che in fase di costituzione — anche durante la vita della società, con deliberazione assunta a maggioranza: ma — salvo che lo statuto disponga diversamente — il socio che non ha concorso alla sua approvazione (ad es., votando contro, astenendosi, non partecipando alla relativa assemblea) ha diritto di recedere dalla società (art. 2437, comma 2 lett. b, c.c.).

==Le azioni possono essere oggetto di pegno (v. § 241) e di usufrutto== (v. § 148) — nei quali casi il diritto di voto compete, salvo che sia diversamente previsto, al creditore pignoratizio od all’usufruttuario (art. 2352, comma 1, c.c.) — oltre che di sequestro (art. 2352, comma 1, c.c.).


==Il codice pone tutta una serie di limiti alla possibilità, per la società per azioni, di acquistare azioni proprie (artt. 2357 ss. c.c.) od azioni della sua controllante== (artt. 2359-bis ss. c.c.); così come pone limiti alla sottoscrizione reciproca di azioni (art. 2360 c.c.) ovvero all’assunzione di partecipazioni in altre imprese (specie se, per la misura e per l’oggetto della partecipazione, ne risulti sostanzialmente modificato l’oggetto sociale determinato dallo statuto) (art. 2361 c.c.).