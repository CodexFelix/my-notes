### Tribunale concorsuale
Il Tribunale concorsuale è organo collegiale, avente giurisdizione e territorialmente competente ai sensi degli artt. 26 ss. Svolge un ruolo apicale del procedimento, dichiara aperta la procedura ed è investito della competenza per l'intera procedura visto che:
▪ ==provvede alla nomina, alla revoca o sostituzione per giustificati motivi degli organi della procedura==, quando non è prevista la competenza del Giudice delegato;
▪ ha il compito di ==vigilare sulla procedura== e può, in ogni tempo, sentire in camera di consiglio il curatore, il comitato dei creditori ed il debitore, al fine di ottenere informazioni e chiarimenti;
▪ ==decide le controversie relative alla procedura== che non sono di competenza del Giudice delegato (vis attractiva), nonché i reclami contro i provvedimenti di quest'ultimo;

Per quanto concerne la forma dei provvedimenti, l’art. 122 del Codice prevede che il Tribunale si pronuncia con decreto motivato, salvo diversamente stabilito dalla legge.

### Giudice delegato
Il Giudice delegato **non ha compiti di direzione della procedura**, così come peraltro già previsto nella legge fallimentare (l'amministrazione dei beni spetta al curatore).

Il Giudice delegato è difatti investito di **funzioni di vigilanza e controllo sulla regolarità della procedura.**

Il Giudice delegato ha dunque il compito di:
- riferire al Tribunale su ogni affare per il quale è richiesto un provvedimento del collegio;
- emettere i ==provvedimenti urgenti per la conservazione del patrimonio==, ad esclusione di quelli che incidono su diritti di terzi che rivendichino un proprio diritto incompatibile con l'acquisizione;
- convocare il curatore e il comitato dei creditori nei casi prescritti dalla legge e ogni qualvolta lo ravvisi opportuno per il corretto e sollecito svolgimento della procedura;
- liquidare, su proposta del curatore, i compensi e disporre l'eventuale revoca dell'incarico conferito alle persone la cui opera è stata richiesta dal medesimo curatore nell'interesse della procedura;
- provvedere sui reclami proposti contro gli atti del curatore e del comitato dei creditori;
- ==autorizzare il curatore a stare in giudizio come attore o come convenuto==, quando è utile per il miglior soddisfacimento dei creditori, fatto salvo quanto previsto dall'art. 128, comma 2, del Codice (l'autorizzazione deve essere sempre data per atti determinati e per i giudizi deve essere rilasciata per ogni grado di essi)
- nominare gli arbitri, su proposta del curatore;
- ==procedere all'accertamento dei crediti e dei diritti vantati da terzi sui beni compresi nella procedura==, secondo le disposizioni del capo III del Codice;
- disporre, quando ne ravvisa l'opportunità, che il curatore presenti relazioni ulteriori rispetto a quelle previste dall'articolo 130 del Codice, prescrivendone le modalità.

L’art. 123 del Codice conferma la regola dell’incompatibilità del Giudice delegato a trattare i giudizi per i quali ha autorizzato il curatore ad agire come attore o convenuto, nonché quella a far parte del collegio che deve pronunciarsi sul reclamo proposto contro suoi atti.

La forma dei provvedimenti del Giudice delegato è, anche in questo caso, quella del decreto motivato.


### Curatore
Gli artt. 125, 126, 127, 128, 129, 130, 131, 132, 133, 134, 135, 136 e 137 del Codice disciplinano la figura del **curatore**.

Il **curatore** è ==nominato dal Tribunale concorsuale con la sentenza che dichiara aperta la procedura di liquidazione giudiziale==, in ossequio a quanto disposto dall'art. 356 ed art. 358 del Codice, o in caso di sostituzione o revoca con decreto del Tribunale concorsuale.

Il curatore ha un ruolo fondamentale nello svolgimento della procedura: ==a lui è affidata l'amministrazione del patrimonio compreso nella liquidazione giudiziale==, e quindi l compimento di tutte le operazioni della procedura, che svolge in qualità di **pubblico ufficiale** (127)

L'art. 130 del Codice, in linea di continuità con quanto previsto dall'art. 33 L.F., elenca gli **obblighi informativi del curatore** che sono finalizzati a soddisfare non solo l’esigenza di controllo e vigilanza da parte del Giudice delegato e del comitato dei creditori, ma anche per ragioni di trasparenza e informazione dei creditori e di qualunque interessato.
- entro 30 gg dalla dichiarazione di apertura della liquidazione giudiziale egli presenta al giudice delegato una **Relazione informativa sulle cause della insolvenza**, sugli accertamenti compiuti e sugli elementi informativi acquisiti relativi alle cause dell'insolvenza e alla responsabilità del debitore ovvero degli amministratori e degli organi di controllo della società

Il Curatore, in pendenza della procedura, è l'unico soggetto che può proporre determinate azioni, sostituendosi a quelli che sono i soggetti ordinariamente legittimati: può esercitare le azioni volte a far accertare la responsabilità degli organi di amministrazione e controllo, nonché le azioni revocatorie.

L'art. 132 del Codice regola i poteri del curatore con riferimento agli **atti di straordinaria amministrazione** che possono essere compiuti **previa autorizzazione del comitato dei reditori**, vale a dire:
▪ le riduzioni di crediti;
▪ le transazioni;
▪ i compromessi;
▪ le rinunzie alle liti; 
▪ le ricognizioni di diritti di terzi; 
▪ la cancellazione di ipoteche; 
▪ la restituzione di pegni; 
▪ lo svincolo delle cauzioni; 
▪ l'accettazione di eredità e donazioni;
▪ altri atti di straordinaria amministrazione.

Il Curatore ==esamina le domande di ammissione al passivo==, contesta quelle tardive, impugna quelle viziate da falsità, dolo o errore di fatto e, all'esito, ==redige un progetto di stato passivo che è sottoposto all'approvazione del giudice delegato==
Rientra tra i compiti del curatore proporre l'affitto dell'azienda o l'esercizio provvisorio della stessa e proporre il programma di liquidazione dei beni del debitore
Il Curatore è tenuto a relazionare con cadenza periodica al giudice delegato, mediante il deposito con cadenza semestrale di un rapporto riepilogativo delle attività svolte e informazioni raccolte dopo le precedenti relazioni, a cui acclude il conto della sua gestione

==Quest'organo è il vero dominus della procedura==: al fine di rendere più efficace la sua azione, sono previste . come già nella previgente legge per effetto di alcune modifiche intervenute negli anni - misure riguardanti una più stringente disciplina delle incompatibilità

**Revoca e sostituzione del curatore**
L'art. 134, l'art. 135 e l'art. 136 del Codice disciplinano le **cause di revoca e di sostituzione del curatore**.

La **revoca** può essere richiesta al Tribunale concorsuale - che può peraltro disporre il provvedimento anche d'ufficio - dal Giudice delegato o dal comitato dei creditori nei casi di scarsa diligenza e solerzia oppure per reiterate inadempienze da parte del curatore.
La **sostituzione** del curatore può invece essere richiesta dai **creditori che rappresentano la maggioranza dei crediti ammessi**.
Dal computo dei crediti, su istanza di uno o più creditori, sono esclusi quelli i cui titolari si trovino in **conflitto di interessi**.

Il Tribunale, previo esame delle le ragioni della richiesta, provvede alla **nomina di un nuovo curatore**.


### Comitato dei creditori
Entro il termine di **30 giorni** dalla pronuncia della sentenza che ha aperto la liquidazione giudiziale, il Giudice delegato **nomina il comitato dei creditori**, visto quanto prescritto dall’art. 138 del Codice, sentiti il curatore e i creditori, nonché tenuto della disponibilità ad assumere l'incarico.

Per quanto concerne in numero dei componenti, l’art. 138 del Codice prevede che l’organo può essere formato da **3 o 5 membri**. Essi devono essere scelti tra i **creditori**, in modo da rappresentare in misura equilibrata quantità e qualità dei crediti, avuto riguardo peraltro alla loro possibilità di soddisfacimento.

L’art. 140 del Codice disciplina **le funzioni e la responsabilità del comitato dei creditori e dei suoi componenti**.
Il comitato dei creditori è investito del compito fondamentale di:
▪ vigilare sull'operato del curatore (funzioni ispettive e di controllo), di cui può pure chiedere la revoca;
▪ autorizzare gli atti del curatore (funzioni autorizzatorie);
▪ esprimere pareri nei casi previsti dalla legge o su richiesta del Tribunale o del Giudice delegato (funzioni consultive).

Se il comitato non è stato costituito o nel caso di mancato funzionamento, i poteri di vigilanza sopra richiamati possono essere esercitati, previa autorizzazione del Giudice delegato, da parte di **ciascun creditore**.

Per quanto concerne la **responsabilità dei componenti del comitato dei creditori**, l’art. 140 del Codice richiama quanto disposto dall’art. 2407, comma 1 e 3, c.c.: operano le stesse regole previste per i sindaci delle società per azioni, che hanno l’obbligo non solo di adempiere con la diligenza del mandatario, ma anche di conservare il segreto sui fatti e sui documenti di cui sono venuti a conoscenza per ragione dell’ufficio. È invece escluso quanto prescritto dall’art. 2407, comma 2, c.c. donde non è ascrivibile ai componenti del comitato dei creditori la responsabilità per omessa vigilanza che comporterebbe l’obbligo di attivarsi al fine di verificare l’assenza di condotte dannose da parte del curatore.
**L'azione di responsabilità** può essere proposta dal curatore durante lo svolgimento della procedura. 
Il Giudice delegato, quando ha autorizzato l’azione di responsabilità, provvede all'immediata sostituzione dei componenti del comitato dei creditori.