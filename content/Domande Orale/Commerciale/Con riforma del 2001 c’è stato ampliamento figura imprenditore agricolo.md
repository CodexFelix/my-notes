Il d.lgs. 228/2001 ha significativamente ampliato e modificato i presupposti affinché una data attività d’impresa possa essere qualificata come **[impresa agricola](https://www.brocardi.it/dizionario/3506.html "Dizionario Giuridico: Azienda agricola").**  
Nello specifico, la norma non pone più al centro della fattispecie le sole attività svolte sul “fondo”, ricomprendendovi tutte le attività che in generale risultino dirette allo sviluppo e alla cura di un ciclo biologico di tipo animale o vegetale, a prescindere dall’utilizzo effettivo del fondo.

L’assetto normativo pre-riforma, infatti, poneva un forte accento sulla necessarietà della diretta coltivazione del fondo, indissolubilmente legando la figura di agricoltore, ed ancor più se concomitante con quella di allevatore, allo sfruttamento diretto dell’ “_ager_”, cioè del fondo.

Complice della quasi ==integrale dissoluzione del legame tra imprenditore agricolo e fondo== è stato non solo la graduale evoluzione tecnologica intervenuta dalla redazione del codice del 1942, ma anche l’evoluzione normativa in ambito agrario che ha chiarito che la locuzione “coltivazione del fondo” non poteva che essere interpretata quale “coltivazione delle piante”. Sulla scorta di questa ormai consolidata interpretazione logica, infatti, fu riconosciuta, ad esempio, quale attività agricola anche la coltivazione dei funghi in grotte o capannoni all’uopo predisposti (L. 5 aprile 1985 n. 126) e poté inoltre essere qualificato quale affitto di fondo rustico quello avente ad oggetto un terreno con serre fisse (articolo 14, L. 3 maggio 1982 n. 203).

Così seguendo, pertanto, sono considerate attività agricole essenziali anche l’allevamento di polli in batteria, la coltivazione di piante in acqua, nonché – più in generale – tutte quelle attività che si traducono nella cura di una fase del ciclo biologico di un animale o di un vegetale.