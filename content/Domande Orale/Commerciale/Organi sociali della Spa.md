La società per azioni si caratterizza per la necessaria previsione di un'organizzazione di tipo corporativo, basata sulla presenza di una pluralità di organi sociali, investiti per legge delle seguenti funzioni:
- **deliberativa o decisionale** (affidata di regola all'assemblea dei soci), costituisce espressione della volontà dell'ente riguardo alle decisioni della vita sociale. L'assemblea dei soci esercita le competenze che le sono attribuite dalla legge (2364-2365) e adotta le proprie decisioni con metodo collegiale e secondo il principio maggioritario
- **funzione amministrativa**: affidata all'organo amministrativo e consiste nell'attività di gestione e rappresentanza della società
- **funzione di controllo** sull'attività di gestione dell'organo amministrativo

La legge di riforma delle società per azioni consente di optare, in sede statutaria, fra tre sistemi organizzativi diversi:
- il sistema c.d. « tradizionale » (artt. 2380-bis ss. c.c.);
- il sistema c.d. « dualistico » (artt. 2409-octies ss. c.c.) - in cui l'attività di gestione e di controllo sono esercitate rispettivamente dal consiglio di sorveglianza (nominato dall'assemblea dei soci) e un consiglio di gestione (nominato dal consiglio di sorveglianza);
- il sistema c.d. « monistico » (artt. 2409-sexiesdecies ss. c.c.) - di derivazione anglosassone, in cui l'attività di gestione e di controllo sono affidate rispettivamente ad un consiglio di amministrazione (nominato dall'assemblea) e ad un comitato di controllo sulla gestione costituito da alcuni membri del CdA, dotati di particolari requisiti di indipendenza professionale.
In tutti e 3 i modelli organizzativi il ==controllo contabile==, in passato esercitato dal collegio sindacale, è ora affidato ad un organo esterno alla società (revisore o società di revisione)
Ove lo statuto non disponga diversamente, trova applicazione il c.d. « sistema tradizionale » (art. 2380, comma 1, c.c.).

### Il sistema tradizionale
Il «sistema tradizionale» prevede un’articolazione organizzativa in cui le competenze sono ripartite fra:
_a_) _assemblea degli azionisti_ (artt. 2363 ss. c.c.
_b) amministratori (artt. 2380-bis ss. c.c.);_
_c) collegio sindacale (artt. 2397 ss. c.c.);_
_d) revisore legale dei conti (artt. 2409-bis ss. c.c.)._

Nelle società che non siano tenute alla redazione del bilancio consolidato (v. § 540), lo statuto può prevedere che le competenze del revisore siano esercitate dal collegio sindacale (art. 2409-bis, comma 2, c.c.).

##### **L'assemblea dei soci nel sistema tradizionale**
L’« assemblea degli azionisti » è l’organo deliberativo interno della società, nel quale si forma la volontà della società stessa. È un organo collegiale. Perciò, in base alle regole comuni a tali tipi di organi, le deliberazioni della maggioranza — che si calcola in base non già al numero dei soci presenti, bensì ai diritti di voto correlati alle azioni che i soci presenti posseggono — vincolano tutti i soci, ancorché non intervenuti o dissenzienti: c.d. « principio maggioritario (art. 2377, comma 1, c.c.).

L’assemblea—che non ha competenza generale, ma può decidere solo sugli oggetti espressamente indicati dalla legge — delibera o in sede ordinaria o in sede straordinaria: 
- l’**assemblea ordinaria** — che deve essere convocata almeno una volta l’anno, entro il termine stabilito dallo statuto, di regola, non superiore a centoventi giorni dalla chiusura dell’esercizio sociale (art. 2364, comma 2, c.c.) — delibera in ordine: 
	- (i) all’approvazione del bilancio;
	- ii) alla nomina e revoca degli amministratori, alla nomina dei sindaci e del presidente del collegio sindacale, nonché alla nomina, quando è prevista, del soggetto incaricato ad effettuare la revisione legale dei conti (v. Cass. 13 giugno 2017, n. 14695); 
	- (iii) alla determinazione del compenso di amministratori e sindaci; 
	- (iv) all’azione di responsabilità nei confronti di amministratori e sindaci; 
	- (v) alle autorizzazioni eventualmente richieste dallo statuto per il compimento di atti degli amministratori, ferma in ogni caso la responsabilità di questi per gli atti compiuti; 
	- (vi) approva l’eventuale regolamento dei lavori assembleari (art. 2364, comma 1, c.c.);_
- l’**assemblea straordinaria** delibera in ordine: 
	- (i) alle modifica zioni dello statuto, 
	- (ii) a nomina, sostituzione e poteri dei liquidatori (art. 2365 c.c.).

#####  Procedimento assembleare: convocazione, presidenza, verbalizzazione, quorum costitutivi e deliberativi
- **Formalità di convocazione** Salvo quanto diversamente previsto dalle leggi speciali per le società che fanno ricorso al mercato del capitale di rischio, l’assemblea è convocata dall’organo amministrativo mediante un « avviso » — da pubblicarsi, almeno quindici giorni prima di quello fissato per l’assemblea, sulla Gazzetta Ufficiale della Repubblica o in almeno un quotidiano indicato in statuto (art. 2366, comma 2, c.c.); salvo che, per le società c.d. « chiuse », lo statuto non consenta che detto avviso sia semplicemente comunicato ai soci, attraverso qualsiasi mezzo che garantisca la prova del suo ricevimento, almeno otto giorni prima dell’assemblea (art. 2366, comma 3, c.c.) — contenente l’indicazione  del giorno, dell’ora e del luogo dell’adunanza, nonché l’ordine del giorno, ossia l’enunciazione degli argomenti sui quali l’assemblea è chiamata a deliberare (art. 2366, comma 1, c.c.).
- **Assemblea totalitaria** La mancanza delle formalità previste per la convocazione non importa necessariamente l’invalidità dell’assemblea: quest’ultima si reputa, infatti, regolarmente costituita quando siano presenti tutti gli azionisti e vi partecipi la maggioranza dei componenti degli organi amministrativi e di controllo: c.d. « assemblea totalitaria » (art. 2366, comma 4, c.c.). In tal caso, però, delle deliberazioni assunte dall’assemblea deve essere data tempestiva comunicazione ai componenti degli organi amministrativi e di controllo non presenti (art. 2366, comma 5, c.c.).

Con l’obiettivo di realizzare un giusto equilibrio fra l’esigenza di__garantire l’assunzione, da parte della maggioranza, delle delibere necessarie alla vita della società e quella di tutelare adeguatamente le minoranze, il codice detta una serie di regole procedurali, connotate da un elevato tecnicismo, per quel che concerne le maggioranze richieste per la costituzione dell’assemblea (c.d. « quorum costitutivo ») e per l’approvazione delle relative deliberazioni (c.d. « quorum deliberativo») (artt. 2368 s. c.c.). La legge prevede ulteriori distinzioni a seconda che si tratti di assemblea di prima convocazione o di seconda convocazione.

Le deliberazioni assembleari debbono constare da verbale (v. Cass. 12 gennaio 2017, n. 603) sottoscritto dal presidente e dal segretario (art. 2375, comma 1, c.c.). Il verbale dell’assemblea straordinaria dev’essere redatto da un notaio, che lo sottoscrive unitamente al presidente (art. 2375, comma 2, c.c.).

All’assemblea possono intervenire coloro ai quali spetta il diritto di voto (art. 2370, comma 1, c.c.). Lo statuto può consentire l’intervento all’assemblea mediante mezzi di telecomunicazione, ovvero l’espressione del voto per corrispondenza o in via elettronica (art. 2370, comma 4, c.c.).

La deliberazione dell’assemblea costituisce un atto collegiale (v. § 99): le varie dichiarazioni di volontà rimangono distinte, pur essendo dirette a formare la volontà della società. Da ciò consegue che il vizio della singola dichiarazione di voto non conduce, di per sé, all’invalidità dell’intera deliberazione: così, ad es. — se per l’approvazione della deliberazione occorrevano 500 voti e sono stati espressi 550 voti favorevoli, di cui 10 avrebbero dovuto astenersi — la delibera rimane valida, in quanto i voti correttamente espressi hanno comunque raggiunto il richiesto quorum deliberativo: c.d. prova di resistenza. In ogni caso, le deliberazioni dell’assemblea — così come quelle di qualsiasi altro organo sociale—non possono incidere sui c.d. diritti individuali del socio (ad es., sul diritto alla quota di liquidazione): detti diritti sono concessi nell’interesse esclusivo e personale del socio e, perciò, non possono essere soppressi o modificati a maggioranza. A fronte di talune deliberazioni assembleari che — pur non incidendo sui suoi diritti individuali—possono tuttavia alterare le condizioni che avevano indotto il socio all’acquisto della partecipazione azionaria, a quest’ultimo — come già si è visto (v. § 525) — è riconosciuto il diritto di recesso dalla società (art. 2437 c.c.), con conseguente diritto alla liquidazione della propria quota (art. 2437-ter c.c.).

### Invalidità delle delibere assembleari
> Nel sistema pre-Riforma del 2003, la sanzione della nullità aveva carattere eccezionale ed era comminata solo per le delibere ad oggetto impossibile o illecito. Tutti gli altri vizi del procedimento, anche i più gravi (omessa convocazione, mancato rispetto dei quorum costitutivi e deliberativi, omessa verbalizzazione), davano vita soltanto all'annullabilità della delibera, non più azionabile decorsi i 3 mesi previsti per l'impugnativa.
> La dottrina, per aggirare il deficit di tutela, aveva elaborato la categoria delle delibere inesistenti (che presentavano vizi talmente gravi da precludere la possibilità di considerarle giuridicamente esistenti)
> Il legislatore della riforma è intervenuto sul descritto quadro normativo e giurisprudenziale per ristabilire la certezza del diritto circa la riconducibilità delle invalidità entro le categorie della nullità e annullabilità e per ridurre il deficit di tutela ampliando le ipotesi di nullità

L’invalidità delle deliberazioni assembleari può manifestarsi nelle due forme dell’«annullabilità» (artt. 2377 e 2378 c.c.) o della «nullità» (artt. 2379, 2379-bis e 2379-ter c.c.):
- l’**annullabilità** (sanzione generale contro le irregolarità del procedimento assembleare) colpisce le ==deliberazioni prese non in conformità della legge o dello statuto== (art. 2377, comma 2, c.c.), ovvero  - ma solo se possano recare danno alla società — le deliberazioni approvate con il voto determinante (prova di resistenza) di coloro che abbiano, per conto proprio o di terzi, un ==interesse in conflitto== con quello della società stessa (art. 2373, comma 1, c.c.);
- la **nullità** si ha — e con le precisazioni di cui al comma 3 dell’art. 2379 c.c. — solo nei casi di ==mancata convocazione dell’assemblea, di mancanza del verbale, di impossibilità od illiceità dell’oggetto della deliberazione== (art. 2379, comma 1, c.c.).


L’«azione di annullamento» della delibera assembleare (ex art. 2377 c.c.):
- deve essere proposta nel termine di novanta giorni dalla data della deliberazione ovvero, se questa è soggetta ad iscrizione nel registro delle imprese, entro novanta giorni dall’iscrizione o, se è soggetta solo a deposito nel registro delle imprese, entro novanta giorni dalla data di questo (art. 2377, comma 6, c.c.); 
- può essere proposta — ==oltre che dagli amministratori o dal collegio sindacale== (art. 2377, comma 2, c.c.) — dai ==soci assenti==, dissenzienti od astenuti, ma solo quando possiedano tante azioni ==aventi diritto di voto== con riferimento alla deliberazione impugnata che rappresentino, anche congiuntamente, il ==5% del capitale sociale ovvero, nelle società che fanno ricorso al mercato del capitale di rischio, l’1 per mille del capitale== sociale (art. 2377, comma 3, c.c.). I soci che non raggiungano dette percentuali — nonché 
- ==i soci che, in quanto privi di diritto di voto==, non siano legittimati a proporre l’impugnazione — ==hanno diritto solo al risarcimento del danno== loro eventualmente cagionato dalla non conformità della deliberazione alla legge o allo statuto (art. 2377, comma 4, c.c.).
La sentenza che decide sull'annullamento deve essere iscritta, a cura degli amministratori, nel registro delle imprese:
- La dichiarazione di annullamento ha efficacia ex tunc e natura costitutiva. L'annullamento della deliberazione, in particolare, ha effetto rispetto a tutti i soci ed obbliga gli amministratori, consiglio di sorveglianza e di gestione a prendere i conseguenti provvedimenti sotto la propria responsabilità. L'annullamento della delibera non travolge però i diritti acquistati in buona fede dai terzi in base ad atti compiuti in esecuzione della deliberazione. E' consentita, in attuazione del principio di conservazione degli atti giuridici, la sanatoria della delibera viziata (2377 c. 8: l'annullamento della deliberazione non può aver luogo se la deliberazione è sostituita con altra presa in conformità alla legge o allo statuto. In tal caso il giudice provvede sulle spese di lite, ponendole di norma a carico della società e sul risarcimento dell'eventuale danno). 


La nullità va pronunciata nelle ipotesi tassative indicate dall'art. 2379 cc:
- mancata convocazione dell'assemblea
- mancanza del verbale
- impossibilità o illiceità dell'oggetto della deliberazione

La nullità può essere proposta ==entro tre anni== dall’iscrizione o deposito della delibera stessa nel registro delle imprese, se vi è soggetta, ovvero dalla sua trascrizione nel libro delle adunanze dell’assemblea, se non è soggetta né ad iscrizione né a deposito (art. 2379, comma 1, _c.c.); salvo che la delibera abbia modificato l’oggetto sociale prevedendo attività illecite od impossibili, nel quale caso può essere impugnata senza limiti di tempo (art. 2379, comma 1, c.c.); 
- ==può essere proposta da chiunque vi abbia interesse== (art. 2379, comma 1, c.c.); con la precisazione che la nullità della delibera assembleare può anche essere rilevata d’ufficio dal giudice, seppure nei termini sopraindicati (art. 2379, comma 2, c.c.)._
- L’onere di fornire la prova del vizio, da cui si assume derivare l’invalidità della delibera assembleare, grava su chi la impugna (v Cass. 19 febbraio 2018, n. 3946).

L'art. 2379-bis prevede ipotesi di sanatoria della nullità:
- l'impugnazione della deliberazione invalida per mancata convocazione dell'assemblea non può essere esercitata da chi anche successivamente abbia dichiarato il suo assenso allo svolgimento dell'assemblea;
- l'invalidità per mancanza del verbale può essere sanata mediante verbalizzazione eseguita prima dell'assemblea successiva
- la deliberazione ha effetto dalla data in cui è stata presa, salvi i diritti dei terzi che in buona fede ignoravano la deliberazione


### Amministratori
Gli « amministratori » sono l’organo cui è affidata — in via esclusiva — la gestione dell’impresa ed il compimento delle operazioni necessarie per l’attuazione dell’oggetto sociale (art. 2380-bis, comma 1, c.c.; v. Cass. 30 aprile 2014, n. 9475). Lo statuto non può attribuire poteri di gestione (ad es., i poteri di straordinaria amministrazione) ad altri organi (ad es., all’assemblea); può, al più, prevedere che, per il compimento di determinati atti di gestione da parte degli amministratori, sia richiesta una preventiva autorizzazione assembleare, che, in ogni caso, non esonera gli amministratori stessi dalla responsabilità per il compimento degli atti autorizzati (art 2364, comma 1 n. 5, c.c.).

Gli amministratori devono adempiere ai doveri ad essi imposti dalla legge e dallo statuto con la diligenza richiesta dalla natura dell’incarico e dalle loro specifiche competenze (art. 2392, comma 1, c.c.; v. Cass. 31 agosto 2016, n. 17441).
L’amministratore che abbia un interesse, per conto proprio o d terzi, in una determinata operazione della società (ad es., si tratta di vendere un bene della società Alfa alla società Beta, che vede l’amministratore della prima fra i suoi soci), deve darne notizia agli altri amministratori ed al collegio sindacale, precisandone natura, termini, origine e portata (art. 2391, comma 1, c.c.; v. Cass. 1 giugno 2018, n. 14072). In tal caso, il consiglio di amministrazione — ove intenda dar comunque seguito all’operazione—deve adeguatamente motivarne le ragioni e la convenienza per la società (art. 2391, comma 2, c.c.). 

In ipotesi di amministrazione affidata ad un **amministratore unico**, qualora quest’ultimo abbia, per conto proprio o di terzi, un interesse in una determinata operazione della società, deve darne, preventivamente, notizia al collegio sindacale e, successivamente, anche alla prima assemblea utile (art. 2391, comma 1, c.c.). I primi amministratori sono nominati nell’atto costitutivo, i successivi dall’assemblea (art. 2383, comma 1, c.c.; v. Cass., sez. un., 20 gennaio 2017, n. 1545). Gli amministratori non possono essere nominati per un periodo superiore a tre esercizi (art. 2383, comma 2, c.c.). 
Trattandosi di una carica basata sulla fiducia che in essi ripone l’assemblea, gli ==amministratori sono da questa revocabili in qualunque momento==; peraltro, se la revoca avviene senza « giusta causa », l’amministratore ha diritto al risarcimento dei danni (art. 2383, comma 3, c.c.; v. Cass. 26 gennaio 2018, n. 2037). 

L’amministrazione può essere affidata ad una persona sola (c.d.  « amministratore unico ») od a più persone, le quali costituiscono un organo collegiale (c.d. « consiglio di amministrazione ») (art. 2380-bis, comma 3, c.c.).

Salvo diversa disposizione statutaria, il consiglio di amministrazione — le cui riunioni possono avvenire anche mediante mezzi di telecomunicazione — può deliberare solo con la presenza della maggioranza degli amministratori in carica e con il voto favorevole della maggioranza assoluta dei presenti (art. 2388, commi 1 e 2, c.c.). 
Le deliberazioni del consiglio di amministrazione prese non in conformità della legge o dello statuto possono essere impugnate  entro novanta giorni dalla data della loro assunzione — dal collegio sindacale, dagli amministratori assenti o dissenzienti, nonché dai soci i cui diritti individuali risultino lesi dalla deliberazione (art. 2388, comma 4, c.c.). In ogni caso, l’eventuale dichiarazione di invalidità della delibera consiliare non tocca i diritti acquisiti, in buona fede,_dai terzi in base ad atti compiuti in esecuzione di essa (art. 2388,_ comma 5, c.c.). 

Il consiglio di amministrazione — sempre che lo statuto o l’assemblea lo consentano, e nei limiti ammessi dall’art. 2381, comma  4, c.c. — può delegare alcune proprie attribuzioni ad un « **comitato esecutivo** » (costituito da alcuni dei suoi componenti), ovvero ad uno o più dei suoi membri (c.d. « **amministratori delegati** » o « consiglieri delegati ») (art. 2381, comma 2, c.c.): c.d. amministratori « operativi ». In ogni caso, il consiglio di amministrazione: deve determinare il contenuto, i limiti e le eventuali modalità di esercizio delle deleghe attribuite al comitato esecutivo od agli amministratori delegati; può sempre impartire direttive agli organi delegati od avocare a sé operazioni rientranti nella delega (art. 2381, comma 3, c.c.); può in ogni momento revocare la delega all’amministratore delegato, salvo il risarcimento dei danni eventualmente sofferti, se la revoca non è sorretta da « giusta causa » (v. Cass. 15 aprile 2016, n. 7587). L’amministratore delegato — qualora abbia, per conto proprio o di terzi, un interesse in una determinata operazione della società — deve astenersi dal compierla, investendo della medesima l’organo collegiale (art. 2391, comma 1, c.c.).

Gli organi delegati — oltre a compiere le attività loro espressamente delegate — curano che l’assetto organizzativo, amministrativo e contabile della società sia adeguato alla natura ed alle dimensioni dell’impresa (art. 2381, comma 5, c.c.)._
Gli amministratori privi di delega (c.d. amministratori « non operativi ») hanno diritto di essere informati dagli organi delegati con la periodicità fissata dallo statuto e, in ogni caso, almeno ogni sei mesi — sul generale andamento della gestione, sulla sua prevedibile evoluzione, nonché sulle operazioni di maggior rilievo, per dimensioni e caratteristiche, effettuate dalla società e dalle sue controllate (art. 2381, comma 5, c.c.). Peraltro, anche il presidente del consiglio di amministrazione è tenuto a garantire che adeguate informazioni sulle materie iscritte all’ordine del giorno vengano fornite a tutti i consiglieri (art. 2381, comma 1, c.c.). Ora—sebbene l’art. 2381, comma 6, c.c. preveda che ciascun amministratore è tenuto « ad agire in modo informato » e che, proprio per questo, può chiedere agli organi delegati che in consiglio vengano fornite informazioni relative alla gestione della società (v. Cass. 26 febbraio 2019, n. 5606)—di regola, è proprio sulla base delle informazioni spontaneamente ricevute dagli organi delegati e dal presidente che il consiglio di amministrazione giudica l’adeguatezza dell’assetto organizzativo, contabile ed amministrativo della società, esamina i piani strategici, industriali e finanziari, valuta il generale andamento della gestione (art. 2381, comma 3, c.c.).

Lo statuto — o, nel silenzio di questo, la deliberazione di nomina — indica l’amministratore o gli amministratori cui è attribuito il potere di rappresentanza della società (art. 2384, comma 1, c.c.).

In deroga ai principi vigenti in materia di rappresentanza nei contratti (v. § 288), le limitazioni ai poteri di rappresentanza degli amministratori (v. Cass. 3 aprile 2018, n. 8147) — quand’anche risultino dallo statuto o da una decisione degli organi competenti — non sono opponibili ai terzi, anche se pubblicate nel registro delle imprese, salvo che si provi che questi ultimi abbiano intenzionalmente agito a danno della società (art. 2384, comma 2, c.c.; v. anche art. 2383, comma 5, c.c.).


### Responsabilità degli amministratori
Nell’ipotesi in cui vengano meno ai doveri loro imposti dalla legge e dallo statuto, gli amministratori possono essere chiamati a rispondere dei danni che ne siano derivati:
a) alla società: c.d. « azione sociale di responsabilità » (artt. 2392 ss. c.c.);
b) ai creditori sociali: c.d. « azione di responsabilità verso i creditori sociali » (art. 2394 c.c.);
c) al singolo socio o al singolo terzo direttamente danneggiati da atti colposi o dolosi degli amministratori: c.d. « azione individuale del socio e del terzo » (art. 2395 c.c.).

L’« **azione sociale di responsabilità** » — che deve essere esercitata entro cinque anni dalla cessazione dell’amministratore dalla carica (art. 2393, comma 4, c.c.) — può essere promossa a seguito di deliberazione dell’assemblea (art. 2393, commi 1 e 2, c.c.) o del collegio sindacale (art. 2393, comma 3, c.c.), ovvero da tanti soci che rappresentino almeno un quinto del capitale sociale (art. 2393-bis, comma 1, c.c.) o, nelle società che fanno ricorso al mercato del capitale di rischio, da tanti soci che rappresentino almeno un quarantesimo del capitale sociale (art. 2393-bis, comma 2, c.c.), salvo che lo statuto non richieda una percentuale inferiore. In ogni caso, l’accoglimento dell’azione sociale di responsabilità comporta, indipendentemente da chi l’abbia promossa, una condanna risarcitoria dell’amministratore a favore della società.
==La responsabilità degli amministratori per danni cagionati alla società amministrata ha natura contrattuale== (v. Cass. 31 agosto 2016, n. 17441; Cass. 10 agosto 2016, n. 16952). Gli amministratori non possono essere chiamati a rispondere delle loro scelte gestionali, anche se sfortunate — a meno che, se valutate ex ante, non risultino manifestamente avventate ed imprudenti (v. Cass. 22 giugno 2017, n. 15470) — ma solo di condotte poste in essere in violazione della legge (compresa la previsione secondo cui debbono agire con la diligenza professionale dagli stessi esigibile ex art. 1176, comma 2, c.c.) o dallo statuto (v. Cass. 2 febbraio 2015, n. 1783). Gli amministratori non operativi rispondono solo quando non siano intervenuti per impedire atti pregiudizievoli di quelli operativi, di cui siano venuti a conoscenza (v. Cass. 31 agosto 2016, n. 17441), o di cui avrebbero dovuto venire a conoscenza alla stregua della diligenza richiesta dalla natura dell’incarico e dalle loro specifiche competenze (v. Cass. 9 novembre 2015, n. 22848).


L’« azione di responsabilità verso i creditori sociali » può essere proposta da questi ultimi, allorquando—per fatto degli amministratori, cui compete l’obbligo di conservazione dell’integrità del patrimonio sociale (art. 2394, comma 1, c.c.), che costituisce l’unica garanzia per i creditori stessi (v. § 235) — il patrimonio della società risulti insufficiente al soddisfacimento dei loro crediti (v. Cass. 5 settembre 2018, n. 21662). Poiché tale ultima circostanza importa, di _regola, l’apertura di una procedura concorsuale (v. §§ 557 ss.) nei confronti della società, l’azione di responsabilità in discussione viene — nella prassi — normalmente esercitata dagli organi concorsuali (art. 2394-bis c.c.; v. Cass. 12 ottobre 2018, n. 25610). 

L’« azione individuale del socio e del terzo » — che deve essere esercitata entro cinque anni dal compimento dell’atto pregiudizievole (art. 2395, comma 2, c.c.)—compete al singolo socio o al singolo terzo che sia stato, da atti dolosi o colposi degli amministratori, danneggiato direttamente: senza, cioè, che il comportamento degli amministratori abbia cagionato anche un pregiudizio al patrimonio sociale (art. 2395, comma 1, c.c.; v. Cass. 14 febbraio 2018, n. 3656; 
_Cass., sez. un., 23 gennaio 2017, n. 1641). 

Se hanno il fondato sospetto che gli amministratori, in violazione dei loro doveri, abbiano compiuto gravi irregolarità nella gestione che possano arrecare danno alla società, i soci che rappresentino almeno il decimo del capitale sociale (o, nelle società che fanno ricorso al mercato del capitale di rischio, almeno il ventesimo)—così come il collegio sindacale, nonché, per le società che fanno ricorso al mercato del capitale di rischio, il pubblico ministero (art. 2409, comma 7, c.c.) — possono denunciare i fatti al tribunale, che può ordinare l’ispezione dell’amministrazione della società, disporre gli opportuni provvedimenti provvisori, convocando l’assemblea per le conseguenti deliberazioni, revocare gli amministratori ed eventualmente anche i sindaci, nominando un amministratore giudiziario, di cui determinerà poteri e durata (art. 2409 c.c.; per le società a controllo pubblico v. art. 13 D.Lgs. 18 agosto 2016, n. 175)._