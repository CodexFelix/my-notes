L’impresa familiare non va confusa con la piccola impresa (secondo l’art. 2083 c.c. sono piccoli imprenditori i coltivatori diretti del fondo, gli artigiani e coloro che svolgono la loro attività professionale prevalentemente con il lavoro proprio e dei propri familiari). Le due fattispecie possono coincidere, ma non necessariamente: può esistere piccola impresa che non sia familiare poiché l’imprenditore non utilizza i familiari nello svolgimento dell’attività d’impresa o non quei familiari indicati dal co. 1 dell’art. 230-bis) e può aversi impresa familiare non piccola.  
Va preliminarmente considerato che sussiste impresa familiare solo ove non sia configurabile un diverso rapporto: ciò significa che la norma ha carattere residuale e si applica solo qualora le parti non abbiamo deciso di dar vita a un diverso rapporto; se invece non avessero optato per alcun tipo di rapporto, inevitabilmente la disciplina codicistica andrebbe applicata.

