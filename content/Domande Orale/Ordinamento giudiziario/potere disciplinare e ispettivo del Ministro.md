A differenza di quanto storicamente accaduto in passato (quando la
magistratura era asservita al potere esecutivo), l’**indipendenza “esterna” del**
**magistrato** ==impedisce che il ministro della giustizia possa intromettersi
nell’amministrazione della giustizia==, se non per garantire l’organizzazione e il
funzionamento dei servizi necessari al funzionamento della giustizia (strutture
materiali, arredi, fondi per cancelleria e pubblicazioni giuridiche, fondi per
stipendi di magistrati e cancellieri).

**L’art. 110 Cost.,** infatti, stabilisce che «==Ferme le competenze del Consiglio superiore della magistratura, spettano al ministro della giustizia l’organizzazione e il funzionamento dei servizi relativi alla giustizia».==
Pertanto il ministro della giustizia deve solo provvedere a rendere materialmente efficiente il “servizio giustizia”, senza poter intromettersi nell’amministrazione della giustizia.
In attuazione dell’art. 110 Cost., la l. 12 agosto 1962, n. 1311, consente al ministro della giustizia di ordinare ispezioni ministeriali (ordinarie triennali, straordinarie, mirate o amministrative) in tutti gli uffici giudiziari al fine di verificare eventuali irregolarità e lacune nei servizi giudiziari o di segnalare al ministro (o al C.S.M., se questi ne ha richiesto l’intervento) eventuali illeciti disciplinari, per i quali il ministro è legittimato ad esercitare l’azione disciplinare davanti al C.S.M. Le ispezioni non possono mai interferire con l’attività giudiziaria o giurisdizionale, ma limitarsi a controllare il regolare svolgimento dei servizi.

Egli può chiedere ai capi delle corti informazioni circa il funzionamento
della giustizia e inviare loro le comunicazioni che ritiene opportune (art. 14 l. n.
195/1958), così come riceve dai Consigli giudiziari la segnalazione delle
disfunzioni da essi ravvisate nell’andamento degli uffici giudiziari (art. 15
d.lgs.27 gennaio 2006, n. 25). 

Al fine dell’eventuale esercizio dell’azione disciplinare nei confronti dei magistrati, esercita “l’alta sorveglianza su tutti gli uffici giudiziari, su tutti i giudici e su tutti i magistrati del pubblico ministero” (art. 13 r. d.lgs. 31 maggio 1946, n. 511) e inoltre “per l’esercizio dell’azione disciplinare, per l’organizzazione del funzionamento dei servizi relativi alla giustizia, nonché per l’esercizio di ogni altra attribuzione riservatagli dalla legge, il ministro esercita la sorveglianza su tutti gli uffici giudiziari” (art. 56 d.P.R. 16 settembre 1958, n. 916).

Il Guardasigilli pronuncia annualmente dinanzi ai due rami del Parlamento la relazione sull’amministrazione della giustizia. 

==L’art. 107 Cost. precisa che il ministro della giustizia ha la «facoltà di promuovere l’azione disciplinare».== Si tratta di un potere discrezionale
affidato al ministro, mentre un obbligo di esercitare l’azione disciplinare è
attribuito al procuratore generale presso la Corte di cassazione.
Oltre ad avere il compito di assicurare le strutture materiali necessarie al
funzionamento della giustizia, il Guardasigilli ha altresì una competenza relativa
“sia all’organizzazione degli uffici nella loro efficienza numerica, con
l’assegnazione dei magistrati in base alle piante organiche, sia al
funzionamento dei medesimi in relazione all’attività ed al comportamento dei
magistrati che vi sono addetti” (Corte cost.12 dicembre 1963, n. 168).
La Corte costituzionale ha affermato che, oltre al presidente del Consiglio
dei ministri, il ministro della giustizia è l’unico ministro della Repubblica
legittimato a sollevare conflitto di attribuzioni con gli altri poteri dello Stato, a
norma dell’art. 134 Cost..


Il ministro della giustizia ha poteri di sorveglianza e ispezione e a tal fine dispone di un ispettorato generale, incaricato di ispezioni periodiche o straordinarie negli uffici giudiziari. 

Il Ministro di Grazia e Giustizia esercita l'alta sorveglianza su tutti gli uffici giudiziari, su tutti i giudici e su tutti i magistrati del pubblico ministero (art. 13 r.d. l.gs. n. 511/1946). 

In tale contesto, ==egli ha facoltà di promuovere mediante richiesta l'azione disciplinare a carico dei magistrati== (art. 107, comma 2 Cost.; art. 14, n. 1 l. 195/58); 
l'azione disciplinare può inoltre essere proposta anche dal Procuratore Generale presso la Corte di Cassazione, nella sua qualità di pubblico ministero presso la sezione disciplinare del Consiglio Superiore della Magistratura (art. 14, n. 1, l. n. 195/58). 

Per l'esercizio dell'azione disciplinare, oltre che per l'organizzazione del  funzionamento dei servizi relativi alla giustizia, nonché per l'esercizio di ogni altra attribuzione riservatagli dalla legge, il Ministro esercita la sorveglianza su tutti gli uffici giudiziari e può richiedere ai capi di corte informazioni sul conto di singoli magistrati (art. 56 d.P.R. n. 916/1958). 
L'esercizio del potere di vigilanza implica che il Ministro abbia facoltà di procedere a verifiche ispettive, avvalendosi dell'Ispettorato generale presso il Ministero di Grazia e Giustizia.


Più in particolare:
a) il capo dell'Ispettorato generale dispone, in conformità delle direttive impartite dal Ministro, le ispezioni in tutti gli uffici giudiziari allo scopo di accertare se i servizi procedono secondo le leggi, i regolamenti e le istruzioni vigenti. Tali verifiche hanno di norma cadenza triennale, salvo il potere del capo dell'Ispettorato generale di ordinare che esse siano ripetute entro un termine minore negli uffici ove siano state riscontrate irregolarità o per i quali vengano segnalate deficienze o irregolarità (art. 7, commi 1 e 2, l. n. 1311/1962);
b) il Ministro può, in ogni tempo, quando lo ritiene opportuno, disporre ispezioni negli uffici giudiziari. Può altresì disporre ispezioni parziali al fine di accertare la produttività dei medesimi, nonché l'entità e la tempestività del lavoro dei singoli magistrati (art. 7, comma 3, l. n. 1311/1962, come sostituito dall'art. 1 l. 16 ottobre 1988, n. 432).
Al termine della verifica l'ispettore redige una relazione ispettiva nella quale menziona succintamente le eventuali irregolarità riscontrate e le lacune nei servizi, e formula le proposte atte ad eliminarle

Nei casi in cui sia stata disposta una nuova ispezione, e questa constati il permanere delle deficienze o irregolarità precedentemente riscontrate, il capo dell'Ispettorato generale ne informa con rapporto il Ministro per gli eventuali provvedimenti anche di carattere disciplinare (art. 9 l. n. 1311/1962).
Oltre che per le verifiche ispettive, il Ministro può avvalersi dell'Ispettorato generale per l'esecuzione di inchieste amministrative sul personale appartenente all'Ordine giudiziario e su qualsiasi altra categoria di personale dipendente dal Ministero di Grazia e Giustizia. 
Inoltre il Consiglio Superiore della Magistratura, per esigenze relative all'esercizio delle funzioni ad esso attribuite, può avvalersi dell'Ispettorato generale istituito presso il Ministero di Grazia e Giustizia (art. 8 l. n. 195/58). Nel rivolgere a quest'ultimo le relative richieste il Consiglio ne informa il Ministro.