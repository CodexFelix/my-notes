https://www.giustiziainsieme.it/it/ordinamento-giudiziario/1845-le-tabelle-degli-uffici-giudiziari-prima-parte-il-sistema-tabellare-di-gianfranco-gilardi
https://www.giustiziainsieme.it/it/ordinamento-giudiziario/1864-le-tabelle-degli-uffici-giudiziari-seconda-parte-il-procedimento-di-formazione-delle-tabelle

Per sistema tabellare si intende quel complesso di regole, fissate in generale dal CSM e in concreto dai singoli dirigenti degli uffici, in base alle quali viene decisa l’assegnazione dei giudici alle sezioni in cui si articolano gli uffici e ai collegi, nonché le regole con le quali viene decisa l’assegnazione dei processi e delle cause ai singoli giudici.


Tali regole – ai sensi dell’art. 7 bis r.d. n. 12 del 1941 - sono predeterminate nella circolare sulla formazione delle tabelle emanata ogni tre anni dal Consiglio superiore e nelle c.d. tabelle di organizzazione, adottate da ogni ufficio giudiziario, che contengono tutti i criteri sopra descritti, in attuazione delle regole generali fissate dalla circolare.

Con l’entrata in vigore del d. lgs 44/2024, il sistema tabellare si applica anche ai progetti organizzativi degli uffici requirenti.

Tale sistema assume fondamentale importanza per dare attuazione ai principi costituzionali del giudice naturale precostituito per legge e di indipendenza e imparzialità del giudice.
Difatti, la fissazione di regole certe e generali, determinate a monte, consente per un verso di poter individuare – in maniera pressocché automatica - ex ante (e non ad hoc dopo la commissione del reato o l’instaurazione di una controversia civile) il giudice che sarà chiamato a giudicare su una determinata fattispecie e per altro verso impediscono che possano esserci interventi “esterni” volti a incidere sull’individuazione del giudice stesso.