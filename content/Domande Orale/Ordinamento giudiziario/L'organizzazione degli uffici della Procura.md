https://www.magistraturaindipendente.it/focus-sullassetto-organizzativo-degli-uffici-di-procura-lindipendenza-interna-del-pubblico.htm

Il pubblico ministero è quel complesso di uffici che rappresentano nel procedimento penale l'interesse generale dello Stato alla repressione dei reati. Il PM non è un organo unitario, bensì è frazionato in tanti uffici ciascuno dei quali svolge le sue funzioni di regola soltanto davanti  all'organo giudiziario presso cui è costituito (51 c. 3 cpp)

- Uffici del PM davanti al GO: 
	- nei procedimenti di primo grado le funzioni di PM sono svolte presso il tribunale monocratico e collegiale da un ufficio unitario denominato "procura della Repubblica presso il tribunale". Tale ufficio svolge altresì funzioni di PM per i reati di competenza della corte d'assise e del giudice di pace. Presso il tribunale per i minorenni vi è un apposito ufficio di procura della Repubblica.
	- Per i giudizi d'appello v'è una procura generale presso la Corte d'Appello.
	- Presso la Cassazione vi è un ufficio di procura generale
- Davanti al giudice speciale vi sono la procura militare presso il tribunale e la procura generale militare presso corte d'appello e cassazione
- Per i delitti commessi dal Presidente della Repubblica (90 Cost.) le funzioni di PM sono svolte da uno o più commissari eletti dal parlamento in seduta comune dopo che quest'ultimo ha deliberato lo stato d'accusa (art. 13 l. cost. 1/1953)

### I rapporti interni all'ufficio
I rapporti all'interno dell'ufficio (di dipendenza gerarchica) assumono una configurazione del tutto particolare perché devono contemperare ==due esigenze contrapposte: da un lato garantire l'indipendenza del singolo magistrato; dall'altro assicurare la buona organizzazione dell'ufficio della pubblica accusa. ==
> Si è affermato che il PM è caratterizzato dall'==unità, dall'indivisibilità e dall'impersonalità dell'ufficio== (SU 1992 Cordova). Per unità si intende che "tutti i magistrati addetti all'ufficio sono vincolati, quali membri di uno stesso corpo, ad un'unica direzione disimpegnando le stesse funzioni sotto la medesima responsabilità"; "indivisibilità significa tradizionalmente che nell'azione individuale del singolo magistrato si esprime l'azione dell'intero ufficio"; "impersonalità è interpretata nel senso che il singolo magistrato non vincola il comportamento di un altro che successivamente subentra nella conduzione dell'affare, né impegna il titolare dell'ufficio"


La riforma dell’ordinamento giudiziario (2006) si occupa specificamente della riorganizzazione degli uffici del pubblico ministero. 
In estrema sintesi si è passati: 
- da un sistema classificabile come **"personalizzazione delle funzioni"**, in cui il titolare dell'ufficio ==designava il magistrato che doveva svolgere le indagini nel singolo procedimento in modo automatico in base ad un sistema tabellare==, che era fondato su criteri predeterminati. Detto sistema era previsto dalla legge per il giudice, ma il CSM con varie circolari lo aveva esteso agli uffici della pubblica accusa. Il magistrato designato conservava una vera e propria autonomia operativa, poiché il capo dell'ufficio del PM ==poteva dare soltanto direttive di carattere generale==, per l'organizzazione dell'ufficio, e non di carattere particolare relative allo svolgimento del singolo procedimento. La revoca della designazione poteva avvenire solo in casi tassativi, cioè quando il magistrato intendeva formulare richieste in contrasto con le direttive di carattere generale, o quando le richieste del magistrato erano insostenibili sul piano tecnico. Si trattava di un sistema che privilegiava la tutela dell'indipendenza del singolo magistrato sull'interesse alla buona amministrazione dell'ufficio.
- ad un sistema di "**gerarchia attenuata**". In base alle norme vigenti, i criteri automatici non costituiscono più l'unica modalità di attribuzione di un caso; il procuratore della repubblica può assegnare un procedimento ad un determinato sostituto in deroga al criterio di automaticità previsto dal "progetto organizzativo". Il ==principio generale sta nella titolarità esclusiva spettante al procuratore della repubblica, che esercita l'azione penale "personalmente o mediante assegnazione ad uno o più magistrati addetti all'ufficio"==

In primo luogo, il **Procuratore della Repubblica è divenuto titolare esclusivo dell’azione penale.** Viene, pertanto, accentuato il carattere gerarchico dell’organizzazione della Procura. 
Si ritiene che il legislatore abbia perseguito lo scopo di dare piena _uniformità ed effettività all’obbligo di esercizio dell’azione penale_, stabilito dalla Costituzione. In ogni caso, il Procuratore può: 
1) esercitare l’azione penale personalmente, **ovvero mediante l’assegnazione a uno o più magistrati dell’ufficio (salvo _revoca_ dell’assegnazione in caso di divergenze); 
	- ==l'assegnazione sostituisce la designazione==: l'istituto dell'"assegnazione" consiste nel conferire poteri con limitata autonomia funzionale, come afferma la Relazione ministeriale. ==Con l'atto di assegnazione il procuratore può stabilire i criteri (generali, ma anche particolari)== ai quali il magistrato deve attenersi nell'esercizio della relativa attività. Un caso particolare di direttiva è quella che concerne l'impiego della polizia giudiziaria. Il procuratore della Repubblica determina i criteri generali ai quali i magistrati addetti all'ufficio devono attenersi nell'impiego della PG, nell'uso delle risorse tecnologiche assegnate e nella utilizzazione delle risorse finanziarie delle quali l'ufficio può disporre.
2) designare un **vicario**, tra i procuratori aggiunti dell’ufficio, per i casi di sua assenza o impedimento; 
3) **delegare** ad uno o più procuratori aggiunti ovvero ad uno o più magistrati dell’Ufficio **la cura di specifici settori di affari**.


**La revoca della assegnazione fuori dall'udienza**. Quando le direttive generali o particolari sono violate, o comunque quando si verifica un contrasto con il titolare dell'ufficio, questi può revocare l'assegnazione con provvedimento motivato (c. 3). Entro 10 gg dalla comunicazione della revoca, il magistrato al quale era stato originariamente assegnato il procedimento può presentare osservazioni scritte al procuratore della Repubblica. Ove non intervenga un chiarimento delle rispettive posizioni, ==sia titolare dell'ufficio che magistrato interessato possono segnalare l'avvenuta revoca al CSM per i provvedimenti di competenza di quest'ultimo==.
Un'ipotesi speciale di revoca è stata introdotta dalla l. 122/2023 in relazione a fattispecie previste dalla legge "codice rosso". In detti casi, il Pm deve rispettare il termine di 3 gg dall'iscrizione della notizia di reato per acquisire informazioni dalla p.o. o da colui che abbia presentato la notizia medesima (362 c. 1-ter); ove non abbia acquisito le informazioni rispettando il termine di 3 gg, il procuratore della Repubblica può, con provvedimento motivato, revocare l'assegnazione del procedimento al magistrato designato; questi, entro 3 gg dalla comunicazione della revoca può presentare osservazioni scritte al capo dell'ufficio, alle quali segue la procedura sopra menzionata.

**Piena autonomia in udienza**. Il potere direttivo del titolare si attenua quando il magistrato si trova in udienza. In tal caso, il magistrato del PM esercita le funzioni con "piena autonomia" (53 cpp). Il capo dell'ufficio provvede alla sostituzione soltanto su consenso dell'interessato, ovvero, se il consenso manca, nel caso di grave impedimento o di rilevanti esigenze di servizio. Inoltre vi è l'obbligo di provvedere alla sostituzione se il magistrato ha un interesse "privato" nel procedimento (53 c. 2). Quando ciò avviene il titolare dell'ufficio trasmette al CSM copia del provvedimento motivato con cui ha disposto la sostituzione del magistrato (art. 70 c. 4 ord. giud.)

![[IMG_4761.jpeg]]

**Le misure cautelari** 
I provvedimenti incidenti sulla libertà personale o sui diritti reali richiedono il previo assenso scritto del procuratore, del procuratore aggiunto o del magistrato delegato.

Il procuratore tiene, _in via esclusiva_, i rapporti con i mezzi di informazione.

Al Procuratore della Repubblica è rimesso il potere-dovere di determinare i criteri generali di organizzazione dell’Ufficio, di stabilire gruppi di lavoro, eventualmente coordinati da un procuratore Aggiunto o da altro magistrato dell’Ufficio, di individuare tipologie di reati   
per i quali i meccanismi di assegnazione degli affari possano essere automatici.



___
Glossario:
- Il _Procuratore aggiunto_ è un magistrato requirente che si affianca al Procuratore della Repubblica nelle procure presso i tribunali di una certa importanza; sostituisce il Procuratore in caso d'assenza e può essere preposto alla cura di specifici settori di affari, oltre ad esercitare le funzioni tipiche di un Pubblico Ministero. Negli uffici delle procure della Repubblica presso i tribunali ordinari possono essere istituiti posti di procuratore aggiunto in numero non superiore a quello risultante dalla proporzione di un procuratore aggiunto per ogni dieci sostituti addetti all'ufficio.
- _Sostituti Procuratori_: esercitano le loro funzioni a seguito di designazione dei capi dell'ufficio.