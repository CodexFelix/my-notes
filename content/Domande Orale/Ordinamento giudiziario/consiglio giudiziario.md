#### La composizione
I Consigli giudiziari sono costituiti ==presso ciascun distretto di Corte d’Appello==.

Essi sono composti da:

- il Presidente della Corte d’Appello, che ne è membro di diritto, in ragione della funzione svolta, e lo presiede
- il Procuratore generale presso la Corte d’Appello, anch’egli membro di diritto, in ragione della funzione svolta
- magistrati con funzioni giudicanti
- magistrati con funzioni requirenti
- uno o più professori universitari in materie giuridiche
- due o più avvocati (art. 9 d.lgs. n. 25 del 2006).

I magistrati con funzioni giudicanti e requirenti, che per essere eletti devono essere in servizio nel distretto di riferimento, sono votati da tutti i magistrati del distretto stesso.

I professori universitari sono nominati dal Consiglio universitario nazionale su indicazione delle facoltà di giurisprudenza del territorio di competenza del Consiglio giudiziario.

Gli avvocati, che devono avere esercitato per almeno 10 anni la professione, sono nominati dal Consiglio nazionale forense su indicazione dei Consigli dell’Ordine degli Avvocati del distretto.

Il numero dei componenti, siano essi magistrati, professori universitari o avvocati, varia proporzionalmente in funzione del numero complessivo di magistrati in servizio nel distretto.

Si tratta, quindi, di un organo che rispecchia la composizione “mista” (magistrati, professori universitari, avvocati) del CSM, così da garantire la rappresentanza di tutte le professioni forensi.

Il fatto che i componenti dei Consigli giudiziari siano in parte eletti dai magistrati del distretto e in parte designati dalle facoltà di giurisprudenza e dai Consigli dell’Ordine del distretto serve ad ==assicurare competenza tecnica, professionalità specifica, nonché conoscenza attuale e diretta delle condizioni di efficienza e funzionalità degli uffici giudiziari del distretto==, nonché dei magistrati che vi operano.

Infine, per i provvedimenti riguardanti i giudici onorari, presso ogni Consiglio giudiziario è istituita la sezione autonoma per i giudici onorari di pace e i vice procuratori onorari, composta da: i due componenti di diritto, un numero variabile di magistrati e avvocati eletti fra i componenti del Consiglio giudiziario stesso e un numero altrettanto variabile di giudici onorari di pace e vice procuratori onorari eletti fra quelli in servizio nel distretto, così da garantire la rappresentanza anche a quest’ultima categoria di soggetti. Il numero varia in relazione al numero di magistrati in servizio nel distretto (art. 10 d.lgs. n. 25 del 2006, come modificato da ultimo dall’art. 3 d.lgs. n. 92 del 2016).

I Consigli giudiziari (fatti salvi i due componenti di diritto) durano in carica 4 anni.


#### Le funzioni
I Consigli giudiziari sono definiti organi ==“ausiliari” del Consiglio superiore della magistratura==.

Essi, cioè, ==su numerose materie e provvedimenti di competenza del CSM==, esprimono motivati ==pareri==, fornendo elementi fondamentali per il corretto esercizio dei poteri del CSM stesso, poiché tali organi hanno una conoscenza diretta del magistrato o dell’ufficio interessato.

I principali ambiti su cui sono espressi i pareri sono:

- le tabelle di composizione degli uffici (cioè i criteri di assegnazione dei magistrati alle sezioni e dei procedimenti ai singoli magistrati)
- le valutazioni di professionalità dei magistrati
- il trattenimento in servizio o la cessazione dall’impiego dei magistrati
- l’incompatibilità dei magistrati
- gli incarichi extragiudiziari dei magistrati
- il passaggio di funzioni dei magistrati
- le attitudini al conferimento di incarichi direttivi o semidirettivi.

Infine, i Consigli giudiziari vigilano sul corretto funzionamento degli uffici del distretto, segnalando eventuali disfunzioni al CSM e al Ministro della Giustizia.

I componenti non magistrati partecipano alle decisioni relative alle tabelle di composizione degli uffici e alle funzioni di vigilanza.

Con l’entrata in vigore del Decreto Legislativo 28 marzo 2024, n. 44 ai componenti avvocati e professori universitari, previo accesso alla documentazione necessaria, è riconosciuta la facoltà di partecipare alle discussioni e di assistere alle deliberazioni relative ai pareri per le valutazioni di professionalità dei magistrati

I Consigli giudiziari emettono, poi, pareri anche in altre materie, su richiesta del CSM, che può riguardare specifici casi o essere in generale prevista in circolari.

Tali organi (e nello specifico la sezione autonoma per i giudici onorari di pace) si occupano, infine, sempre attraverso pareri o proposte, dei diversi provvedimenti inerenti i magistrati onorari.

In particolare, tali competenze riguardano:
- le procedure concorsuali per la ammissione al tirocinio e la successiva nomina
- l’organizzazione del tirocinio dei magistrati onorari appena nominati
- la conferma nell’incarico
- il procedimento disciplinare
- i provvedimenti organizzativi relativi agli uffici del giudice di pace

I pareri dei Consigli giudiziari non sono vincolanti per il CSM.