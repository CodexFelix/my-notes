### Generalità
L’adattamento dell’ordinamento italiano al diritto dell’Unione concerne l’attività dello Stato volta all’adempimento degli obblighi derivanti dall’ordinamento dell’Unione. 
La necessità di adattamento da parte del singolo ordinamento nazionale discende dal principio di leale collaborazione: “Gli Stati membri adottano ogni misura di carattere generale o particolare atta ad assicurare l'esecuzione degli obblighi derivanti dai trattati o conseguenti agli atti delle istituzioni dell'Unione” (art. 3 c. 2 TUE).

Nell'ordinamento interno l’attività di adattamento trova il suo fondamento giuridico nell’art. 117 cost.

Orbene, l’adattamento riguarda sia il diritto primario dell’Unione, che il diritto secondario o derivato.

### **L’adattamento al diritto primario dell’Unione**
L’adattamento al diritto primario dell’Unione, in particolare ai trattati, si realizza mediante 
lo strumento legislativo: la legge di ratifica ed esecuzione, contenente l’autorizzazione alla 
ratifica da parte del Presidente della Repubblica ai sensi dell’art. 80 Cost. e l’ordine di esecuzione del trattato.(l. 130/2008)

### **L’adattamento al diritto derivato dell’Unione**
L’attività di adattamento riguarda, in particolare, specifiche categorie di atti vincolanti dell’Unione tra quelli elencati dall’art. 288 TFUE:
- le direttive;
- le decisioni ove rivolte ad una pluralità di Stati membri.
Viceversa, ==in linea di principio l’esigenza di adattamento non concerne i regolamenti==, in quanto atti per loro natura direttamente applicabili negli Stati membri, con la sola eccezione rappresentata dall’ipotesi in cui il regolamento stesso richieda l’adozione di atti interni di carattere esecutivo: in questo caso l’adattamento al diritto dell’Unione non si sostanzia in un’attività di recepimento dell’atto, bensì in un’attività di mera esecuzione.

### **La disciplina contenuta nella Legge n. 234/2012**
Il legislatore italiano sceglie di regolare l’adattamento dell’ordinamento nazionale al diritto secondario dell’Unione mediante una fonte avente valore di legge ordinaria, rappresentata dalla legge n. 86/1989, nota come “Legge La Pergola”, successivamente sostituita dalla legge n. 11/2005 (Legge Buttiglione), a sua volta sostituita dalla legge n. 234/2012, come successivamente modificata (da ultimo con la l. n. 208/2015).

Con la legge del 2012 viene superato il meccanismo di adattamento fondato sullo strumento della “legge comunitaria”; si introduce una nuova disciplina, separando l’attuazione delle direttive da quella degli altri atti dell’Unione. 

Si introduce, in particolare, uno sdoppiamento del sistema legislativo di recepimento in due strumenti distinti:
- la **legge di delegazione europea**, deputata all’attuazione delle direttive, che conferisce al governo le deleghe legislative per il recepimento delle stesse. Il relativo disegno di legge deve essere presentato entro il 28 febbraio di ogni anno; al fine di scongiurare il rischio di infrazione per mancato recepimento di una direttiva, si prevede che l’adozione dei decreti legislativi si verifichi entro il termine di 4 mesi (così modificato per effetto della legge n. 115/2015 che ha sostituito il previgente termine di due mesi) antecedenti al termine di scadenza indicato in ciascuna direttiva per il suo recepimento (o, in mancanza, entro i 12 mesi successivi alla data di entrata in vigore della legge di delegazione europea);
- la **legge europea**, per dare attuazione agli atti diversi dalle direttive, nonché ai trattati internazionali conclusi dall'Unione. Contiene:
	1. le disposizioni necessarie per la modifica o l’abrogazione di norme interne oggetto di procedure di infrazione o di sentenze della Corte di giustizia; 
	2. le disposizioni necessarie per dare attuazione agli atti dell’UE diversi dalle direttive; 
	3. 3.le disposizioni necessarie per dare attuazione ai trattati internazionali conclusi dall’UE.
Tale strumento legislativo rappresenta un meccanismo di attuazione in via diretta degli atti dell’Unione.

Nel sistema del recepimento del diritto dell’Ue risulta confermata la possibilità del ricorso al metodo dell’attuazione in via regolamentare o in via amministrativa, ove prevista nella legge di delegazione europea per l’attuazione delle direttive
- Attuazione regolamentare delle direttive quando queste ultime riguardino materie di competenza legislativa esclusiva dello Stato purchè non riservate in modo assoluto alla legge. L’autorizzazione contenuta nella legge di delegazione europea è idonea a determinare un fenomeno di **delegificazione** che consente al regolamento governativo di adeguare il sistema normativo interno agli obblighi derivanti dalle singole direttive anche attraverso la modifica di norme di leggi preesistenti.
- Parimenti le direttive possono essere adottate con regolamento ministeriale o con atto amministrativo (metodo dell'attuazione in via amministrativa) , ove riguardanti materie di competenza esclusiva dello Stato e non coperte da riserva di legge, purchè non risultino disciplinate con legge o con regolamento governativo.

fe### **Il ruolo delle Regioni**
L’attività normativa di adattamento al diritto secondario dell’Unione coinvolge lo Stato nel suo complesso ed in tale ambito è riconosciuto un ruolo anche alle Regioni. 

La disposizione più innovativa è rappresentata dal quinto comma dell’art. 117 ai sensi del quale “Le Regioni e le Province autonome di Trento e di Bolzano, nelle materie di loro competenza, partecipano alle decisioni dirette alla formazione degli atti normativi comunitari e provvedono all'attuazione e all'esecuzione degli accordi internazionali e degli atti dell'Unione europea, nel rispetto delle norme di procedura stabilite da legge dello Stato, che disciplina le modalità di esercizio del potere sostitutivo in caso di inadempienza”.

In conformità al dettato costituzionale, la legge n. 234/2012 attribuisce alle Regioni il potere 
di _dare tempestiva attuazione alle direttive_ ed agli altri obblighi derivanti dal diritto dell’Unione, ove riguardanti materie di competenza regionale, senza dover attendere una previa legge statale di recepimento. 

È previsto comunque il coinvolgimento dello Stato, qualora la direttiva da attuare riguardi materie appartenenti all’ambito della competenza legislativa concorrente giacché resta riservato allo Stato il compito di definire i principi fondamentali ai sensi dell’art. 117, comma 3, Cost.

L’attribuzione di un ruolo rilevante alle Regioni non elimina né tantomeno attenua il principio di responsabilità dello Stato per l’adempimento degli obblighi derivanti dall’appartenenza all’Unione.
Invero, la responsabilità continua a gravare esclusivamente sullo Stato, che ne risponde nei confronti dell’Unione ed in tale ottica si giustifica la spettanza di un potere sostitutivo in capo allo Stato, esercitabile in caso di inerzia della Regione.

### **Il potere sostitutivo**
L’esercizio del potere sostitutivo viene regolato mediante la previsione di due meccanismi:
- l’art. 41 della legge n. 234/2012 stabilisce un **meccanismo di sostituzione preventiva**, riconoscendo il potere sostitutivo in capo allo Stato, al fine di porre rimedio all’eventuale inerzia delle Regioni nel dare attuazione alle direttive concernenti materie di competenza regionale. Il provvedimento statale trova applicazione solo dalla data di scadenza del termine previsto per l’adempimento dell’obbligo di attuazione fissato nella direttiva. Le disposizioni contenute nell’atto statale perdono efficacia a partire dalla data di entrata in vigore delle norme di attuazione da parte della Regione;
- viceversa, la legge n. 131/2003, nel disciplinare le modalità di esercizio del potere sostitutivo dello Stato ai sensi dell’art. 120 Cost. (“Il Governo può sostituirsi a organi delle Regioni, delle Città metropolitane, delle Province e dei Comuni nel caso di mancato rispetto di norme e trattati internazionali o della normativa comunitaria”), prevede un **meccanismo di sostituzione successiva**, richiamato anche dalla legge n. 234/2012: decorso inutilmente il termine per l’adozione degli atti necessari da parte della Regione, il Consiglio dei Ministri provvede direttamente o nomina un’apposita commissione.
 
La legge del 2012 disciplina anche il **diritto di rivalsa dello Stato** nei confronti delle regioni, province autonome, enti territoriali che si rendano responsabili della violazione degli obblighi derivanti dalla normativa dell’Ue e dalle sentenze rede dalla corte di giustizia dell’Ue. Il diritto di rivalsa mira al recupero degli oneri finanziari derivanti dalle sentenze di condanna della Corte di giustizia rese nell’ambito delle procedure di infrazione.