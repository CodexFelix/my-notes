I principi generali sono assimilati alle fonti del diritto primario dell'Unione. 
Sono elaborati a livello interpretativo, ad opera della Corte di giustizia che ne definisce i contenuti e la relativa portata.
Con tale espressione si suole indicare:
- i **principi generali del diritto comuni agli ordinamenti degli Stati membri** (principio della certezza del diritto, principio di legalità, principio del legittimo affidamento, principio del contraddittorio);
- i **principi propri del diritto dell’Unione** (principio di non discriminazione e principio di libera circolazione, principio di attribuzione, principio di sussidiarietà e principio di proporzionalità).

### Principi generali propri del diritto UE
Detti principi, avendo valore primario, vincolano le istituzioni dell’Unione; di conseguenza, rappresentano parametro di legittimità degli atti adottati o dei comportamenti tenuti dalle stesse. La violazione di tali principi può, pertanto, determinare l’invalidità dell’atto (per effetto dell’accoglimento del ricorso di annullamento innanzi alla Corte di giustizia)
- Il **principio di non discriminazione** che si sostanzia nel principio di parità di trattamento, che vieta le discriminazioni fondate sulla cittadinanza e sul sesso, nonché sul luogo di origine, la razza, l’origine etnica, la religione o le convinzioni personali, gli handicap, l’età o l’orientamento sessuale;
- Il **principio di libera circolazione** che per alcuni versi risulta collegato a quello di non discriminazione. La libera circolazione delle persone e dei servizi è assistita dal divieto di discriminazione fondato sulla nazionalità (45, 49, 57 TFUE)

La natura "generale" riconosciuta a siffatti principi vale ad evidenziarne due caratteristiche essenziali:
- la rilevanza primaria e conseguente inderogabilità
- l'attitudine a trovare applicazione anche in ipotesi non espressamente contemplate dalle norme dei trattati che li prevedono espressamente

Talvolta sono annoverati anche i principi di ==attribuzione, sussidiarietà e proporzionalità== (art. 5 TUE)

### Principi generali comuni agli Stati membri
- Il **principio di legalità** per cui ciascun potere esercitato dalle istituzioni deve trovare fondamento in una norma dei trattati, che ne fissi le condizioni di esercizio.
- Il **principio di certezza del diritto** secondo cui il rispetto di una norma giuridica presuppone l’esatta percezione e conoscibilità del comportamento imposto dalla norma, che deve essere garantita ai suoi destinatari mediante una formulazione chiara e univoca del dettato normativo. 
- Il **principio del legittimo affidamento** operante in relazione alle sopravvenienze  normative in senso sfavorevole ai destinatari e connotate dal carattere dell’imprevedibilità, per cui tale modifiche devono essere giustificate da ragioni imperative di interesse generale.
- Il **principio di proporzionalità** destinato ad operare in relazione agli interventi dell’autorità pubblica limitativi dei diritti o delle libertà dei singoli, che subordina la legittimità di siffatti interventi a due condizioni: l’idoneità al raggiungimento dell’obiettivo di interesse pubblico perseguito e la necessità dell’intervento per il conseguimento dello scopo prefisso, evitando l’imposizione ai privati di sacrifici superflui.
- Il **principio del contraddittorio** o **della partecipazione del singolo interessato al** **procedimento in chiave difensiva,** che impone alle istituzioni di consentire al privato, nei cui confronti intendono adottare un provvedimento sfavorevole, di far valere il proprio punto di vista prima che il provvedimento stesso sia emanato.
- Il **principio della tutela giurisdizionale effettiva**

Nella categoria dei principi generali dell’UE rientrano anche **i diritti fondamentali garantiti** **dalla CEDU.** Tale conclusione sostenuta dalla giurisprudenza europea, trova conferma nei trattati, che valorizzano il collegamento tra i diritti garantiti dalla CEDU e i principi comuni agli ordinamenti dei singoli Stati, e in particolare dall’art. 6 del trattato di Lisbona. 


==I principi generali del diritto, avendo valore primario, vincolano le istituzioni dell'Unione; di conseguenza rappresentano parametro di legittimità degli atti adottati o dei comportamenti tenuti dalle stesse. La violazione di tali principi può pertanto determinare l'invalidità dell'atto (per effetto del ricorso di annullamento o del rinvio pregiudiziale alla CGUE)==

