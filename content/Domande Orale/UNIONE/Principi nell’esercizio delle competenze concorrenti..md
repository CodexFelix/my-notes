Detti principi postulano l’esistenza di una competenza attribuita all’Unione.

### Sussidiarietà
Il **principio di sussidiarietà** opera nei settori che non sono di competenza esclusiva dell’Unione ed è contenuto nell’art. 5 TUE ai sensi del quale “nei settori che non sono di sua competenza esclusiva, l'Unione interviene soltanto se e in quanto gli obiettivi dell'azione prevista non possono essere conseguiti in misura sufficiente dagli Stati membri, né a livello centrale né a livello regionale e locale, ma possono essere conseguiti meglio a livello di Unione”. 

Ne deriva che l’intervento dell’Unione è giustificato solo dalla ricorrenza di due specifiche
condizioni:
- la constatazione relativa all’==impossibilità, per gli Stati membri, di realizzare un intervento idoneo== a conseguire in misura sufficiente gli obiettivi sottesi all’azione prevista;
- la verifica in ordine alla ==maggiore efficacia dell’azione dell’Unione==, quanto alla dimensione o agli effetti, rispetto all’intervento realizzabile dagli Stati membri, per cui gli obiettivi sottesi all’azione prevista possono essere conseguiti meglio dall’Unione.

La funzione svolta dal principio di sussidiarietà è salvaguardata mediante la previsione di una procedura di ==controllo del rispetto del principio affidata ai Parlamenti nazionali==. 
Detta procedura impone la trasmissione ai parlamenti nazionali del “progetto di atto legislativo”; i parlamenti nazionali valutano, quindi, la conformità del progetto al principio di sussidiarietà. In caso di esito negativo, ciascun parlamento nazionale può formulare le ragioni della difformità verificata e trasmettere il proprio parere alle istituzioni dell’Unione. 
Il parere motivato espresso dai Parlamenti nazionali deve essere preso in considerazione dagli autori del progetto di atto legislativo


### Proporzionalità
Il **principio di proporzionalità** (o principio del minor sacrificio possibile) è destinato ad operare nelle materie attribuite alla competenza, in qualsiasi forma, dell’Unione: regola, pertanto, le modalità di esercizio dei poteri di azione spettanti all’Unione anche nei settori di competenza in forma esclusiva.
Anch’esso è previsto dall’art. 5 TUE ai sensi del quale “In virtù del principio di proporzionalità, il ==contenuto e la forma dell'azione dell'Unione si limitano a quanto necessario per il conseguimento degli obiettivi dei trattati==”.

Detto principio viene in rilievo dopo che sia stato deciso l’intervento a livello dell’Unione
(eventualmente in applicazione del principio di sussidiarietà), allo scopo di regolare la
misura dell’azione. Si tratta di un principio in base al quale l’Unione deve utilizzare mezzi legislativi adeguati e proporzionali agli obiettivi perseguiti, per cui l’azione dell’Unione non deve eccedere
quanto necessario per il conseguimento dello scopo previsto. 

Il principio di proporzionalità rappresenta un criterio di scelta del tipo di strumento legislativo da utilizzare in concreto, ove la scelta non sia operata direttamente dai trattati.