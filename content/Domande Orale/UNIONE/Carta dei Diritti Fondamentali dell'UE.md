La Carta dei diritti fondamentali dell’UE è stata proclamata in occasione del Consiglio europeo di Nizza del 7 Dicembre 2000 e adottata a Strasburgo il 12 dicembre 2007. 

Tale documento riprende e raccoglie in un testo organico l’==elenco dei diritti fondamentali della persona riconosciuti a livello dell’Unione europea==, allo scopo di attribuirvi maggiore visibilità.

Il Trattato di Lisbona stabilisce che detta Carta ha lo stesso valore giuridico dei Trattati (art. 6 TUE), con un limite: l'art. 6 par. 1 TUE specifica nel comma 2 che le disposizioni contenute nella Carta non possono determinare alcuna estensione delle competenze attribuite all'Unione nei trattati.

Ne deriva che gli atti legislativi dell’Unione che violino i diritti fondamentali garantiti dalla Carta possono essere annullati dalla Corte di giustizia dell’Unione.

### L'art. 6 par. 2 TUE
L'attribuzione di valore giuridico equivalente a quello dei trattati non concerne, viceversa, la Convenzione europea per la salvaguardia dei diritti dell'uomo e delle libertà fondamentali (CEDU), parimenti considerata nell'art. 6 TUE: il par. 2 prevede che l'Unione aderisce a tale Convenzione. Tale disposizione non può configurarsi come base giuridica dell'equiparazione della CEDU ai trattati dell'Unione sul piano del valore giuridico, attesa la diversa formulazione del testo normativo: l'art. 6 par 2 TUE attribuisce all'Unione la competenza ad aderire formalmente alla CEDU, diventandone parte contraente al pari degli Stati membri, tra cui l'Italia.

Allo stato attuale, il percorso di adesione ha subito una battuta di arresto, a seguito dell’adozione del parere in senso negativo reso dalla Corte di giustizia (18 Dicembre 2014, par. 2/13) sul progetto di accordo di adesione presentato dalla Commissione: in particolare, la Corte ha ritenuto non compatibile con il sistema dei trattati l’approccio adottato nel progetto di accordo, consistente nell’equiparare l’unione ad uno Stato riservando ad essa un ruolo del tutto identico a qualsiasi altra parte contraente, senza tenere in debita considerazione la natura intrinseca dell’Unione.