### **Regolamenti**
Il regolamento:
1. **ha portata generale** in quanto ha come destinatari tutti i soggetti giuridici dell’Unione: Stati membri e persone fisiche e giuridiche degli Stati stessi. Tale carattere distingue il regolamento dalle direttive, che hanno come destinatari gli Stati membri, e da quelle decisioni che, designando i propri destinatari, si rivolgono esclusivamente ad essi.
2. **è obbligatorio in tutti i suoi elementi** e, pertanto, deve essere applicato in modo completo. Diversamente la direttiva è obbligatoria solo nel fine che intende perseguire.
3. **è direttamente applicabile in ciascuno degli Stati membri**. Esso acquista infatti efficacia negli Stati membri senza che sia necessario alcun atto interno di recepimento da parte dei singoli ordinamenti statali. 

I regolamenti si inseriscono direttamente negli ordinamenti legislativi. Essi, infatti, entrano in 
vigore, per il semplice fatto della loro pubblicazione nella Gazzetta ufficiale dell’Unione europea, alla data da essi stabilita oppure, in mancanza di data, il ventesimo giorno successivo alla pubblicazione.

In tale ottica, l'adozione di un atto legislativo interno avente il medesimo contenuto di un regolamento UE viola l'art. 288 TFUE nella parte in cui prevede la diretta applicabilità dei regolamenti, per due ragioni principali:
- occulta la provenienza e la natura comunitaria delle norme, in quanto determina la trasformazione del regolamento in un atto di diritto interno;
-  di conseguenza ne sottrae l'interpretazione in definitiva alla CGUE

La diretta applicabilità dei regolamenti non esclude, tuttavia, l’adozione di provvedimenti  nazionali in funzione integrativa: gli Stati membri adottano misure dirette alla integrazione della disciplina contenuta nel regolamento, ove richiesta dal regolamento stesso (qualora, ad esempio, il regolamento rimetta agli Stati membri la previsione delle sanzioni da comminare in caso di violazione delle norme contenute nel regolamento stesso).
In mancanza di espressa previsione, gli stati adottano provvedimenti integrativi ove la necessità degli stessi risulti desumibile in via implicita dal regolamento, in forza del principio di leale cooperazione di cui all'art. 4 par. 3 TUE

### Direttive
Esse vincolano lo Stato membro cui sono rivolte per quanto riguarda il ==risultato da raggiungere==, ==ferma restando la competenza degli organi nazionali in merito alla forma e ai mezzi necessari== per conseguirlo. 

La scelta delle forme e dei mezzi di attuazione non è libera, infatti, gli stati devono adottare strumenti adeguati al raggiungimento dell’obiettivo prefissato dalla direttiva e idoneo a modificare l’ordinamento interno e detti mezzi devono assicurare la certezza e la 
trasparenza del diritto al fine di garantirne l’effettività e la piena conoscibilità.

Dunque le direttive:
- **hanno come destinatari gli Stati membri**. Di solito la direttiva è rivolta a tutti gli Stati, pertanto assume portata generale ed in questo caso è soggetta al regime di pubblicazione in Gazzetta Ufficiale, ma può rivolgersi anche ad un solo Stato (o a più Stati membri), acquisendo in tal caso portata individuale;
- **non sono obbligatorie in tutti i loro elementi**, poiché vincolano lo Stato solo in relazione al risultato da raggiungere, lasciando libero lo stesso di adottare le misure ritenute opportune. Tale libertà è però limitata da una serie di obblighi incombenti sugli Stati membri, enucleati nel corso degli anni dalla giurisprudenza della Corte di giustizia dell’UE; essi, infatti, devono scegliere le forme e i mezzi più idonei a garantire la reale efficacia della direttiva alla luce della lettera e dello scopo della stessa. 

Durante la decorrenza del termine di attuazione, lo Stato non può adottare misure incompatibili con gli obiettivi perseguiti dalla direttiva o comunque suscettibili di compromettere gravemente il conseguimento degli stessi (**cd. obbligo di non** **aggravamento o di standstill**).
La direttiva impone, dunque, agli Stati membri un obbligo di attuazione dello scopo in essa stabilito, che deve essere adempiuto entro il termine fissato dalla direttiva stessa, avente valore perentorio.

In mancanza, lo Stato è ritenuto inadempiente ad un obbligo incombente in virtù dei trattati e pertanto il suo comportamento è censurabile mediante ricorso innanzi alla Corte di giustizia (cd. **ricorso per infrazione**).
Le direttive che abbiano carattere legislativo (adottate con procedura legislativa ordinaria o speciale) devono essere firmate dal presidente dell’istituzione che le ha adottate e pubblicate nella Gazzetta ufficiale dell’UE; entrano in vigore alla data da esse stabilita oppure, in mancanza di data, il ventesimo giorno successivo alla pubblicazione. 
Lo stesso vale per le direttive non aventi carattere legislativo ma rivolte a tutti gli Stati membri.

Le direttive, invece, che designano i destinatari cui sono rivolte, sono notificate ai destinatari e hanno efficacia in virtù di tale notificazione. 

Il mancato riconoscimento dell’efficacia diretta nei rapporti orizzontali ad opera della corte di giustizia trova un’attenuazione in caso di cd. **rapporti triangolari** e nel **caso di conflitto** **con una norma interna preesistente incompatibile.**
Un **rapporto triangolare** si verifica quando l’applicazione di una direttiva inattuata sia invocata dal privato nei confronti di un soggetto pubblico, a titolo principale e nei riguardi di altri soggetti privati in veste di controinteressati, la cui posizione verrebbe compromessa in caso di applicazione della direttiva. In tal caso, la corte di giustizia ritiene che l’efficacia diretta possa operare ove ne ricorrano i presupposti. L’effetto pregiudizievole indirettamente subito si configura come mera ripercussione negativa nella sfera dei privati controinteressati, non anche come imposizione di un obbligo a loro carico. 
Nel caso di **conflitto con una norma interna preesistente incompatibile** l’efficacia diretta della norma dell’UE potrebbe configurarsi in forma attenuata, come ostacolo all’applicazione della norma interna da parte del giudice nazionale.

**Eventuale efficacia diretta**
La direttiva, richiedendo un’attività di adattamento del diritto interno degli Stati membri,
per sua natura non può ritenersi connotata dal requisito della diretta applicabilità, che viceversa caratterizza il regolamento. Può tuttavia ritenersi dotata di efficacia diretta, intesa quale capacità di produrre effetti giuridici negli ordinamenti interni anche in mancanza di misure di attuazione da parte degli Stati membri, ove ricorrano determinati presupposti (vedi sezione successiva).

### Decisioni
La decisione è obbligatoria in tutti i suoi elementi; se designa i destinatari è obbligatoria soltanto nei confronti di questi.
L’obbligatorietà in tutti i suoi elementi indica la forza vincolante dell’atto, che deve essere rispettato nella sua interezza.

Essa può essere indirizzata a qualsiasi o a tutti gli Stati membri, a imprese o a singoli individui.

Le decisioni a carattere legislativo devono essere firmate dal presidente dell’istituzione che le ha adottate e pubblicate nella Gazzetta ufficiale dell’UE; entrano in vigore alla data da esse stabilita oppure, in mancanza di data, il ventesimo giorno successivo alla pubblicazione. Lo stesso vale per le decisioni non aventi carattere legislativo nel caso in cui non designino i destinatari cui sono rivolte.

Le decisioni non aventi carattere legislativo che, invece, designano i destinatari cui sono rivolte, sono notificate ai destinatari e hanno efficacia in virtù di tale notificazione.

