In quanto soggetto di diritto internazionale autonomo rispetto agli Stati membri (atteso l’espresso riconoscimento di personalità giuridica ex art. 47 TUE), l’==Unione è tenuta a rispettare le norme di diritto internazionale generale==.

Tali norme sono destinate a vincolare l’Unione solo nei rapporti con gli Stati terzi; diversamente, non sono idonee a vincolare gli Stati membri nei loro rapporti reciproci, in quanto regolati dai trattati dell’Unione, che si pongono come _lex specialis_ destinata a prevalere sul diritto internazionale generale.

### Tipologie di accordi internazionali
Quanto agli **accordi internazionali**, essi sono di due tipi:
- **accordi conclusi dall’Unione**, che entrano a far parte dell’ordinamento giuridico dell’Unione a decorrere dalla loro entrata in vigore: “gli accordi conclusi dall’Unione vincolano le istituzioni dell’Unione e gli Stati membri”; Tale conclusione postula l'inerenza dell'accordo agli ambiti di competenza (esterna) dell'Unione, quale presupposto per la rilevanza dell'accordo stesso come fonte del diritto UE (*principio di attribuzione*)
- **accordi misti**, che sono conclusi dall’Unione con la partecipazione degli Stati membri, in qualità di soggetti autonomi di diritto internazionale. In particolare, l’accordo misto si dimostra uno strumento utile qualora il suo oggetto riguardi anche materie che non rientrano nella competenza esterna dell’Unione (così come nei casi di competenza concorrente tra UE e Stati, qualora questi ultimi non intendano affidare l'accordo alla sola Unione). L'accordo misto non può riguardare materie attribuite alla competenza esterna esclusiva dell'UE. Esso entra a far parte dell’ordinamento giuridico dell’Unione, al pari degli accordi conclusi dalla sola Unione, con riferimento agli aspetti rientranti nei settori di competenza dell’Unione. 

### Valore giuridico degli accordi
Sul piano del **valore giuridico**, gli accordi internazionali:
- si collocano ad un livello inferiore rispetto ai trattati: sono ad essi subordinati, in quanto trovano fondamento nelle previsioni dei trattati stessi, e devono rispettare le disposizioni in essi contenute;
- sono altresì sottoposti ai principi generali del diritto dell’Unione: gli obblighi imposti da un accordo internazionale non possono avere l'effetto di compromettere i principi generali del diritto UE, in particolare quelli relativi al rispetto dei diritti fondamentali
- prevalgono sugli atti delle istituzioni: come desumibile dall'art. 216 par. 2 TFUE: gli accordi conclusi dall'Unione vincolano le istituzioni

Gli accordi internazionali rappresentano, pertanto, una fonte intermedia tra le fonti di diritto primario e quelle di diritto secondario o derivato: sono assoggettati alle norme dei trattati ed ai principi generali dell'Unione; viceversa, sono destinati a prevalere sugli atti adottati dalle istituzioni.