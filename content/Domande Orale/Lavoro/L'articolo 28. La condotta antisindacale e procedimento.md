La Legge 20 maggio 1970, n. 300 ([Statuto dei lavoratori](https://www.wikilabour.it/voci/statuto-dei-lavoratori/)) prevede un apposito procedimento per la repressione della condotta antisindacale. Si tratta di una norma cardine per la tutela dei diritti sindacali.

Più precisamente, l’art. 28 stabilisce che, nel caso in cui il [datore di lavoro](https://www.wikilabour.it/datore-di-lavoro/ "Datore di lavoro") si comporti in modo tale da impedire o limitare l’esercizio e la libertà dell’attività sindacale, il [sindacato](https://www.wikilabour.it/voci/sindacato/ "Sindacati") possa denunciare tale comportamento al [giudice del lavoro](https://www.wikilabour.it/giudice-del-lavoro/ "Giudice del lavoro"); nel caso in cui il giudice del lavoro accerti che, effettivamente, vi è stata una lesione dei [diritti sindacali](https://www.wikilabour.it/diritti-sindacali/ "Diritti sindacali"), potrà ordinare al datore di lavoro di cessare dal comportamento ritenuto antisindacale e di rimuovere gli effetti dello stesso.
In particolare, è stato ritenuto antisindacale il comportamento che incida, in modo diretto, su diritti sindacali espressamente riconosciuti dai contratti collettivi di lavoro, dalla legge o, addirittura, dalla Costituzione.

Si è discusso circa i beni giuridici tutelati dall'art. 28.
La dottrina ha ritenuto trattarsi solo di interessi collettivi.
La giurisprudenza ha però avuto modo di precisare come la violazione dei diritti esplicitamente stabiliti da norme legali o contrattuali non esaurisca l’ambito dei comportanti antisindacali; infatti, si ritiene che il procedimento citato sia destinato a tutelare il sindacato da tutti quei comportamenti del datore di lavoro tali da ledere, ingiustificatamente, le prerogative del sindacato stesso, danneggiandone l’immagine. 
La giurisprudenza ha offerto un'interpretazione più ampia, ritenendo la norma diretta a proteggere anche gli interessi individuali del lavoratore laddove riferibili a diritti sindacali: lo strumento è azionabile in presenza di condotte plurioffensive datoriali (ovverosia condotte che, pur essendo lesive di un diritto del singolo lavoratore, per ciò stesso realizzano anche la violazione delle prerogative del sindacato). In tal caso la legittimazione ad agire ex art. 28 Stat. Lav. rimane in capo al sindacato ed il lavoratore ha la facoltà di intervenire nel processo ad adiuvandum; inoltre, il lavoratore potrà autonomamente esperire un'altra distinta azione ordinaria, che non sarà volta alla repressione della condotta antisindacale, ma a tutelare il diritto soggettivo leso.

La condotta antisindacale non è analiticamente descritta dalla norma, che piuttosto la individua in ==chiave teleologica== sulla base dell'idoneità della stessa a depotenziare il sindacato, incidendo sui beni protetti della libertà sindacale, attività sindacale e diritto di sciopero.
==Tale condotta rileva nella sua consistenza oggettiva== (**irrilevanza elemento soggettivo**).
- 1. Ai fini della valutazione della sussistenza del comportamento antisindacale del datore di lavoro, non è necessario accertare l’elemento soggettivo dell’intenzionalità della lesione della libertà e della attività sindacale o comunque un atteggiamento colposo. (Trib. Milano 25/1/2002, Est. Atanasio, in D&L 2002, 335)
==E' sufficiente che la condotta sia anche solo potenzialmente lesiva, purché presenti il requisito dell'attualità e della concretezza==
- L’attualità della condotta antisindacale e dei suoi effetti, che costituisce condizione per la pronuncia del provvedimento di cui all’art. 28 della legge n. 300 del 1970, deve essere verificata e valutata nella concretezza del suo modo di essere e della sua attitudine a impedire o limitare l’esercizio della libertà e dell’attività sindacale o del diritto di sciopero, anche facendo uso di presunzioni, ma sicuramente non mediante mere illazioni o asserzioni. (Trib. teramo 22/1/2007, Dott. Santini, in Lav. nella giur. 2007, 525)
- **Attualità**: l'esaurirsi della singola azione lesiva preclude l'esercizio o la prosecuzione dell'azione ex art. 28 St. Lav., a meno che non persistano gli effetti lesivi della condotta antisindacale, siccome durevoli nel tempo, sia per la sua portata intimidatoria, sia per la situazione di incertezza che ne consegue, suscettibile di determinare in qualche misura una restrizione o un ostacolo al libero esercizio dell'attività sindacale.
- **Concretezza:** è necessario che la condotta leda diritti effettivamente suscettibili di essere esercitati, in concreto, nella realtà aziendale

Accanto alla atipicità delle condotte antisindacali, il legislatore ha previsto due ipotesi tipiche:
- violazione degli obblighi di informazione sindacale in caso di trasferimento di azienda (47 c. 3 L. 428/90)
- violazione da parte della PA di clausole concernenti diritti sindacali previsti nei contratti collettivi che disciplinano il rapporto di lavoro nei servizi pubblici (art. 7 L. 146/90)

La giurisprudenza ha tipizzato anche altre ipotesi:
- sostituzione dei dipendenti in sciopero con altri lavoratori non scioperanti viene ritenuta legittima soltanto ove questi ultimi siano dipendenti del lavoratore di lavoro (c.d. crumiraggio interno), mentre costituisce condotta antisindacale se si tratta di lavoratori assunti ad hoc o reclutati attraverso il ricorso alla somministrazione di manodopera (==c.d. crumiraggio esterno==)
- Si è discusso se il rifiuto da parte del datore di trattare con le associazioni sindacali possa integrare gli estremi della condotta antisindacale. L'orientamento prevalente dà risposta  negativa, escludendo l'esistenza nel nostro ordinamento di un generale obbligo del datore di lavoro di trattare e ritenendo al più rilevante una selezione del tutto irragionevole ed arbitraria della controparte collettiva o anche discriminatoria
- Infine, la violazione della parte c.d. obbligatoria del contratto collettivo, che regola i rapporti con il sindacato, è stata ritenuta condotta antisindacale, a differenza della parte c.d. normativa, volta a disciplinare i rapporti di lavoro individuali, a meno che, assumendo carattere sistematico, non finisca per integrare anche un attentato al ruolo del sindacato


### Procedimento giurisdizionale
==Articolato in due fasi: la prima a cognizione sommaria, la seconda a cognizione piena.==

- Legittimazione ad agire: spetta agli agli organismi locali delle associazioni sindacali nazionali che vi abbiano interesse; pertanto è il sindacato nazionale che, per il tramite delle articolazioni territoriali può attivare la speciale procedura in esame; i sindacati privi di dimensione nazionale potranno avvalersi solo degli ordinari strumenti di tutela, anche in via d'urgenza (700 cpc).
	- Il requisito della nazionalità è stato interpretato dalla giurisprudenza in chiave di effettività dell'azione sindacale, che deve essere svolta non su tutto ma su gran parte del territorio nazionale, essendo decisiva la capacità del sindacato di porsi come controparte contrattuale e non, invece, necessariamente, il fatto di aver stipulato il contratto collettivo nazionale, anche se la firma resta un indice tipico della nazionalità. Non è neppure indispensabile che l'associazione faccia parte di una confederazione, né che sia maggiormente rappresentativa.
	- All'interno del sindacato nazionale, la legittimazione all'azione spetta agli organismi locali: trattasi delle strutture periferiche del sindacato che sono più vicine alla condotta denunziata, come individuate dagli statuti interni dell'organizzazione, spesso negli organismi provinciali
- **Legittimazione passiva**: in capo al datore di lavoro, anche non imprenditore, a prescindere dal numero di dipendenti ed anche al datore di lavoro pubblico. Con riguardo a quest'ultimo la Cassazione a SU (20161/2010) ha ricondotto alla giurisdizione del GO le controversie promosse dalle associazioni sindacali ai sensi dell'art. 28 Stat. Lav. anche quando la condotta antisindacale afferisca ad un rapporto di lavoro di pubblico impiego non contrattualizzato e che incida non solo sulle prerogative sindacali dell'associazione ricorrente, ma anche sulle situazioni soggettive individuali dei pubblici dipendenti.
- **Competenza per territorio**: luogo in cui è stata posta in essere la condotta antisindacale


- ==Il procedimento, nella prima fase, è celere ed informale==: il Giudice del lavoro, convocate le parti, assunte sommarie informazioni, qualora ritenga sussistente la violazione denunciata, ==con decreto motivato ordina al datore la cessazione del comportamento e la rimozione dei relativi effetti==. Il decreto è irrevocabile sino alla definizione della seconda fase del giudizio e costituisce titolo provvisoriamente esecutivo.
- Entro 15 gg dalla comunicazione del decreto, la parte soccombente può proporre ==opposizione==, ==in mancanza il decreto diviene definitivamente esecutivo==
- L'opposizione si propone avanti il medesimo Tribunale in funzione del Giudice del Lavoro, ma non innanzi al medesimo giudice-persona fisica giudicante nella prima fase, a causa della natura impugnatoria del giudizio di opposizione, che dunque determina ex art. 51 cpc, l'obbligo di astensione del giudice che abbia già pronunziato in un precedente grado del processo. ==Con la seconda fase viene instaurato un procedimento di merito==, assoggettato alle regole del rito ordinario del lavoro 414 cpc ss e che si conclude con sentenza.

Qualora il datore di lavoro non ottemperi al decreto o alla sentenza pronunciata nel giudizio di opposizione è punito ai sensi dell'art. 650 cp e l'AG ordina la pubblicazione della sentenza penale di condanna ex art. 36 cp a titolo di pena accessoria. Infine, eventuali incentivi fiscali precedentemente concessi per favorire l'occupazione sono revocati (art. 7 c. 7 l. 388/2000)




