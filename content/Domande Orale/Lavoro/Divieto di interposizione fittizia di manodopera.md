Negli Anni Sessanta, essendo vigente al tempo un regime di monopolio pubblico del collocamento, l’intermediazione e l’interposizione di manodopera in forma privata erano vietate in forza della legge n. 1369/1960. Il legislatore riteneva i fenomeni di decentramento produttivo fonte di sfruttamento della manodopera e pregiudizievoli per le garanzie dei lavoratori.
In altri termini vigeva il divieto per il datore di lavoro di affidare in appalto o subappalto mere prestazioni di lavoro.
La giurisprudenza di legittimità assumeva quale criterio cardine per l'esclusione della fraudolenza la presenza di un'adeguata organizzazione di mezzi e la conseguente assunzione del rischio d'impresa. Con la conseguenza che l'appalto si presumeva illecito se l'impresa appaltatrice utilizzava "macchine, capitali e attrezzature" appartenenti all'impresa appaltante.

Tuttavia, la crescente necessità di sbloccare la stagnazione produttiva e di prevedere fattispecie contrattuali più flessibili si è tramutata nell’approvazione della legge n. 196/1997 (Pacchetto Treu), che introdusse, oltre al lavoro interinale, le prime modifiche al divieto sopramenzionato. Nello specifico, venne alleggerita la rigida regolamentazione dell’interposizione e dell’intermediazione, prevedendole non più come illecite a priori, ma solamente in dipendenza della natura illegittima o legittima dell’intermediario.

==Successivamente poi, con l’abrogazione della legge n. 1369/1960 ad opera del decreto legislativo n. 276/2003, che ha sancito la completa rimozione del divieto originario della interposizione di manodopera, si è assistito ad una liberalizzazione delle forme di decentramento produttivo e di esternalizzazione del lavoro.  ==
La normativa in questione ha poi subito successive modifiche ad opera del decreto legislativo n. 81/2015, che ha soppresso il concetto di commisurazione fraudolenta, e del decreto legislativo n. 8/2016, che ha sancito la depenalizzazione delle interposizioni irregolari. Infine, la legge n. 199/2016 in materia di caporalato ha riformato l’articolo 603-bis nel Codice penale, prevedendo la punibilità per lo specifico reato di sfruttamento dei lavoratori non solo per l’intermediario ma anche a carico dell’utilizzatore di manodopera.

### Appalto. Nozione e limiti
L'art. 1655 cc definisce l'appalto come il contratto con il quale una parte assume, con organizzazione dei mezzi necessari e con gestione a proprio rischio il compimento di un opera o di un servizio verso corrispettivo in denaro. Si tratta di uno strumento negoziale utile anche per organizzare le relazioni commerciali tra imprese, allorché una di esse decida di circoscrivere la sua attività e i relativi investimenti al "core business", demandando ad imprese terze la realizzazione dei beni o servizi necessari allo svolgimento del ciclo produttivo principale, piuttosto che dedicarsi essa stessa all'autoproduzione

Il legislatore del 2003 ha fissato nuovi parametri identificativi dell'appalto genuino, rispetto ad accordi negoziali volti a dissimulare la mera fornitura (illecita) di manodopera:
- L'art. 29 dlgs 276/2003 ha innovato la previgente disciplina e prevede attualmente che il "contratto di appalto, stipulato e regolamentato ai sensi dell'art. 1655 cc ==si distingue dalla somministrazione di lavoro per l'organizzazione di mezzi necessari da parte dell'appaltatore==, ==che può anche risultare==, in relazione alle esigenze dell'opera o del servizio dedotti in contratto, ==dall'esercizio del potere organizzativo e direttivo nei confronti dei lavoratori== utilizzati nell'appalto".
	- Dunque, in presenza di appalti leggeri, nei quali cioè l'attività si risolve prevalentemente nel lavoro, l'autonomia organizzativa può risultare essenzialmente dall'esercizio del potere direttivo, disciplinare e di controllo nei confronti dei lavoratori utilizzati: in altri termini, se l'esercizio dei poteri tipici del datore di lavoro promana in via esclusiva o promiscua dal committente piuttosto che dall'appaltatore, può ritenersi accertata in concreto l'illecita somministrazione di manodopera.
	- Quanto al requisito dell'assunzione del rischio di impresa, si tratta di un requisito di difficile verifica. In concreto, tuttavia, in alcuni casi è agevolmente verificabile la sua mancanza, soprattutto quando il prezzo dell'appalto è pattuito in misura variabile in funzione del costo della manodopera (ad es. mediante clausole contrattuali che prevedano una revisione del prezzo dell'appalto in caso di rinnovo del contratto collettivo applicato ai lavoratori impiegati nelle attività appaltate)