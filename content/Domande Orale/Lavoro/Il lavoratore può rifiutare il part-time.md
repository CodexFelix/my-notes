In base all’art. 8 del d. lgs. n. 81 del 2015, il rifiuto del lavoratore di trasformare il proprio rapporto di lavoro a tempo pieno in rapporto a tempo parziale, o viceversa, non costituisce giustificato motivo di licenziamento.

Nel caso affrontato dalla Cassazione, il recesso però non si caratterizza meramente come ingiustificato, bensì come ritorsivo perché, distingue la Corte nell’ordinanza:
- il licenziamento motivato dall’esigenza di trasformazione del part time in full time – e viceversa – va ritenuto ingiustificato perché adottato in violazione del citato art. 8, comma 1, d. lgs. 81/2015;
- il licenziamento intimato a seguito del rifiuto del part time – ancorché ‘coperto’ da altre ragioni come l’asserito giustificato motivo oggettivo – va invece ritenuto ritorsivo. 

E ciò in quanto:
> _mosso dall’esclusivo e determinante fine di eludere proprio il divieto di cui all’art. 8 d. lgs. 81/2015, attraverso un’ingiusta ed arbitraria reazione ad un comportamento legittimo del lavoratore, che attribuisce al licenziamento il connotato della vendetta._

In altre parole, il licenziamento risultava non solo ingiustificato, ma anche ritorsivo perché esso traeva – in realtà – la propria esclusiva e determinante ragione nel no espresso dal lavoratore alla trasformazione del rapporto.

Ed anzi la Cassazione riconosce la bontà del ragionamento della Corte territoriale, usando queste parole:
> _Non risulta […] violata dalla Corte di appello la normativa del decreto legislativo n. 81 del 2015; ma nemmeno l’art. 2, comma 1, del D.Lgs. n. 23 del 2015, in quanto la Corte di appello non ha sanzionato con la nullità un licenziamento intimato a seguito del rifiuto del part time (in quanto tale ingiustificato); ma un licenziamento per gmo motivato da inesistenti e strumentali ragioni riferite ad una crisi aziendale, cui era sotteso l’intento di reagire al legittimo rifiuto del part time._


Quanto al profilo sanzionatorio, la Cassazione ha altresì coerentemente rimarcato che il licenziamento ritorsivo è un licenziamento nullo perché illecito ed è incluso, dunque, tra i casi di nullità del licenziamento che conducono alla ==tutela reintegratoria piena==.
Concludendo, la Suprema Corte ha in sostanza confermato le conclusioni del giudizio di secondo grado, rigettando il ricorso proposto dalla società e confermando l’illegittimità del licenziamento.


____
## Che cos’è il licenziamento ritorsivo in breve
A chiarire subito il contesto di riferimento, premettiamo che – in generale – un licenziamento viene definito ‘ritorsivo’ se intimato dall’azienda o dal datore di lavoro come ingiusta e arbitraria reazione a un comportamento legittimo del dipendente – inerente a diritti dello stesso scaturenti dal rapporto di lavoro o legati a quest’ultimo.

La fattispecie del licenziamento ritorsivo si concretizza – dunque – in un recesso non per un motivo fondato, ma per “ingiustificata vendetta”, mirato sostanzialmente all’espulsione del lavoratore ‘scomodo’ per aver tenuto comportamenti del tutto legittimi, ma sgraditi all’azienda.

In altre parole, si tratta di una reazione illegittima a un’azione legittima del dipendente come ad es. l’esercizio di un diritto sindacale, la richiesta di pagamento di differenze retributive o la presentazione di un reclamo o di un’azienda contro il datore di lavoro.

Più nel dettaglio, il licenziamento ritorsivo è nullo laddove il motivo di ritorsione, come tale illecito, sia stato il solo alla base della scelta del recesso unilaterale, sulla scorta del combinato disposto degli artt. 1418, comma 2,1345 e 1324 Codice Civile.

A riprova di ciò c’è ad es. l’ordinanza Cassazione n. 741 del 9 gennaio scorso, in base alla quale:

> _L’accoglimento della domanda di nullità del licenziamento perché fondato su motivo illecito esige la prova che l’intento ritorsivo datoriale abbia avuto efficacia determinativa esclusiva della volontà di recedere dal rapporto di lavoro, anche rispetto ad altri fatti rilevanti ai fini della configurazione di una giusta causa o di un giustificato motivo dì recesso e idonei a configurare un’ipotesi di legittima risoluzione del rapporto._