Scissione tra il datore del rapporto di lavoro e l'utilizzatore della prestazione lavorativa.
Disciplinato dal D.lgs. 276/2003, il distacco è configurabile allorché "un datore di lavoro, per soddisfare un proprio interesse pone temporaneamente uno o più lavoratori a disposizione di un altro soggetto per l'esecuzione di una determinata attività lavorativa"

Condizioni per la liceità del distacco sono:
1) **Interesse del distaccante**Interesse del distaccante: qualsiasi interesse imprenditoriale cioè funzionale alla produzione e non può consistere nel corrispettivo per la fornitura del lavoratore; nei gruppi di imprese, l'interesse può coincidere con quello perseguito dal gruppo;
2) **temporaneità**, anche se la giurisprudenza ammette distacchi per periodi di tempo lunghi, ove ciò si giustifichi per l'interesse perseguito
3) indicazione di una **determinata attività** che il lavoratore distaccato deve svolgere (il distacco non può pertanto ridursi alla generica messa a disposizione di manodopera). Anche se tale requisito non è espressamente richiesto, si ritiene che esso sia indispensabile per fondare l'interesse del distaccante.

L'art. 30 c. 4-ter ha introdotto una presunzione legale dell'intersse al distacco allorquando tra le imprese intercorra un contratto di rete, fatte salve le norme in materia di mobilità dei lavoratori di cui all'art. 2103 cc. In tali ipotesi è ammessa la c.d. codatorialità, cioè l'assunzione da parte di più datori di lavoro e l'esercizio del potere direttivo da parte di questi ultimi.

Il distacco è espressione dell’esercizio del potere direttivo del datore di lavoro. Pertanto, salvi alcuni casi (mutamento sostanziale di mansioni), **non occorre il consenso** del lavoratore.

Il lavoratore non può opporsi al distacco. Tuttavia:  
- il distacco che comporti un **mutamento delle [mansioni](https://www.wikilabour.it/dizionario/mansioni/mansioni/ "Mansioni")** deve avvenire con il consenso del lavoratore interessato;
- il distacco che comporti un **[trasferimento](https://www.wikilabour.it/dizionario/trasferimento-distacco-trasferta/trasferimento-individuale-trasferimento-del-lavoratore/ "Trasferimento individuale (trasferimento del lavoratore)") ad unità produttiva** sita a più di 50 km da quella di provenienza deve essere giustificato da comprovate ragioni tecniche, organizzative, produttive o sostitutive.

Permangono in capo al datore di lavoro gli obblighi **retributivi, previdenziali e assicurativi** e il diritto di esercitare il **potere disciplinare** – eventualmente, nel silenzio della legge, delegabile al distaccatario. Rimane al distaccante inoltre il potere di determinare la **cessazione del distacco**.

Il distaccatario esercita invece il **potere direttivo**. Gli obblighi in materia di **[salute e sicurezza](https://www.wikilabour.it/dizionario/salute-e-sicurezza/salute-e-sicurezza-sul-lavoro/ "Salute e sicurezza sul lavoro")** incombono sia sul datore di lavoro che ha disposto il distacco che sul beneficiario della prestazione. Sul primo (distaccante) grava l’obbligo di informare e formare il lavoratore sui rischi tipici generalmente connessi allo svolgimento delle mansioni per le quali egli viene distaccato. Al secondo (distaccatario) spetta invece l’onere di ottemperare a tutti gli altri obblighi in materia di salute e sicurezza sul lavoro inclusa, quindi, la sorveglianza sanitaria.

In **difetto dei requisiti di legittimità del distacco** sono previste conseguenze giuridiche sia con riguardo all’imputazione del rapporto di lavoro, sia a livello sanzionatorio.

In caso di distacco irregolare (in assenza dei requisiti), il lavoratore illegittimamente distaccato, ai sensi dell’art. 30, comma 4 bis, d.lgs. 276/2003, può chiedere, mediante ricorso giudiziale, notificato anche soltanto al soggetto che ne ha utilizzato la prestazione, la **costituzione** di un rapporto di lavoro alle dipendenze di quest’ultimo.
E’ altresì da tenere ben presente che tale azione è sottoposta a un rigoroso **termine di decadenza**. Più precisamente l’art. 32, comma 4, lett. d), L. 183/2010 (c.d. Collegato Lavoro) stabilisce che, in ogni caso in cui si chieda la costituzione o l’accertamento di un rapporto di lavoro in capo a un **soggetto diverso dal titolare del contratto**, si applicano i termini previsti dall’art. 6, L. 604/1966. In particolare la norma si riferisce al termine di decadenza di giorni 60 per l’impugnazione del distacco – che deve intendersi decorrere dalla sua cessazione – e al successivo termine di giorni 180 per il deposito del ricorso, in assenza del quale l’impugnazione del distacco perde definitivamente efficacia.

### Distacco transnazionale
Una disciplina speciale è stata introdotta per il c.d. [distacco transnazionale](https://www.wikilabour.it/dizionario/impresa/distacco-transnazionale/ "Distacco transnazionale") dal d.lgs. 136/2016 che attuala Direttiva 2014/67/UE del Parlamento europeo e del Consiglio, del 15/05/ 2014, concernente l’applicazione della direttiva 96/71/CE relativa al distacco dei lavoratori nell’ambito di una prestazione di servizi e recante modifica del Regolamento UE.  
La disciplina riguarda in particolare i lavoratori abitualmente occupati in un altro Stato membro che, per un periodo limitato, predeterminato o predeterminabile con riferimento ad un evento futuro e certo, svolgono il loro lavoro in Italia. L’obiettivo è un sistema di tutele che eviti disparità di trattamento tra lavoratori operanti in Italia e forme di dumping tra ordinamenti.

Al fine di valutare la genuinità del distacco sono presi in considerazione diversi indici fra cui i principali sono:
1. Effettività dell'attività imprenditoriale dell'impresa distaccante (che non deve limitarsi alla mera gestione del personale dipendente) e dell'utilizzatrice
2. Esistenza di un rapporto di affari tra imprese
3. Periodo di distacco deve essere determinato o determinabile e comunque non superiore a 12 mesi, mentre n caso di distacco di lunga durata (superiore a 12 mesi) al lavoratore distaccato devono essere applicate le stesse condizioni di lavoro dei lavoratori dello Stato membro dove viene inviato e deve essere iscritto alla previdenza obbligatoria di tale Stato

Al personale distaccato devono essere garantite condizioni di lavoro analoghe ed equivalenti a quelle offerte ai lavoratori nel luogo in cui si svolge la prestazione. Il distaccante e l'utilizzatore sono responsabili in solido per il pagamento della retribuzione e dei contributi previdenziali (art. 4 d.lgs. 136/2016)

