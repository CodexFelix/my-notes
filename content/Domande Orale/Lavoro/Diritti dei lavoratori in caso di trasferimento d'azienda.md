L'art. 2112 definisce il trasferimento d'azienda:
>Ai fini e per gli effetti di cui al presente articolo si intende per trasferimento d'azienda qualsiasi operazione che, in seguito a cessione contrattuale o fusione, comporti il mutamento nella titolarità di un'attività economica organizzata, con o senza scopo di lucro, preesistente al trasferimento e che conserva nel trasferimento la propria identità a prescindere dalla tipologia negoziale o dal provvedimento sulla base del quale il trasferimento è attuato ivi compresi l'usufrutto o l'affitto di azienda. Le disposizioni del presente articolo si applicano altresì al trasferimento di parte dell'azienda, intesa come articolazione funzionalmente autonoma di un'attività economica organizzata, identificata come tale dal cedente e dal cessionario al momento del suo trasferimento

L'azienda cui fa riferimento l'art. 2112 non è solo quella codicisticamente considerata ai sensi dell'art. 2555, come complesso di beni organizzato per l'esercizio dell'impresa, bensì qualsiasi "attività economica organizzata", includendo così anche la cessione di attività che sia organizzata per la produzione di beni e/o servizi - ricomprendendo così anche il trasferimento di componenti immateriali come il know-how.

L’art. 2112 c.c. dispone, tra l’altro, che, nel caso di cessione dell’intera azienda, o di un suo ramo autonomo, i relativi rapporti di lavoro vengano trasferiti automaticamente e senza soluzione di continuità all’imprenditore acquirente, con il mantenimento delle condizioni economiche e normative godute dal lavoratore presso il precedente datore di lavoro.

Si tratta di una norma di estrema garanzia per il lavoratore che, conseguentemente, non può essere [licenziato](https://www.wikilabour.it/dizionario/licenziamento-e-dimissioni/licenziamento-individuale/ "Licenziamento individuale") per il semplice fatto che l’azienda cui è addetto è stata ceduta, né vedere modificate le condizioni del rapporto.  
La norma in questione, originaria del codice civile del 1942 e più volte modificata anche in attuazione delle direttive europee in materia, è stata oggetto di un’attenta interpretazione da parte della giurisprudenza, che ha vigilato affinché questa disposizione garantista non finisse per ritorcersi, di fatto, contro i lavoratori.  
Infatti, l’[imprenditore](https://www.wikilabour.it/dizionario/impresa/imprenditore/ "Imprenditore") che volesse sbarazzarsi di un certo numero di dipendenti senza incorrere negli obblighi in materia di [licenziamenti collettivi](https://www.wikilabour.it/dizionario/licenziamento-e-dimissioni/licenziamento-collettivo/) (oltre che nei connessi danni d’immagine) potrebbe cedere una parte della propria attività produttiva ad una piccola impresa, priva di solidità economica e finanziaria, nonché di prospettive imprenditoriali per il futuro.

### Procedure di consultazione sindacale
Nel caso di cessione di un’azienda che occupi più di 15 lavoratori, l’art. 47 Legge 428/1990 prescrive che il cedente ed il cessionario ne debbano dare comunicazione, almeno 25 giorni prima che sia perfezionata la cessione o sia raggiunta tra le parti l''intesa vincolante, alle [rappresentanze sindacali](https://www.wikilabour.it/dizionario/sindacato/rappresentanze-sindacali-rsa-rsu/ "Rappresentanze Sindacali (RSA - RSU)") aziendali ed alle rispettive [organizzazioni di categoria](https://www.wikilabour.it/dizionario/sindacato/sindacati-organizzazioni-sindacali/ "Sindacati").
In mancanza delle RSA, l’informazione è dovuta alle organizzazioni sindacali di categoria aderenti alle confederazioni maggiormente rappresentative sul piano nazionale.

Più precisamente, l’informazione deve riguardare:
- i motivi del trasferimento;
- le sue conseguenze giuridiche, economiche e sociali per i lavoratori;
- le eventuali misure previste nei confronti di questi ultimi.

I sindacati che hanno ricevuto la comunicazione possono, nei sette giorni successivi, richiedere un [esame congiunto](https://www.wikilabour.it/dizionario/accordi-collettivi/esame-congiunto/ "Esame congiunto"), che deve iniziare entro sette giorni dalla richiesta.  
La [procedura](https://www.wikilabour.it/dizionario/licenziamento-e-dimissioni/procedura-di-mobilita/ "Mobilità (procedura di)") di informazione – consultazione sindacale è comunque esaurita qualora, entro dieci giorni dall’inizio dell’esame congiunto, le parti non raggiungano alcun accordo.  
L’art. 47 cit. prevede esplicitamente che il mancato rispetto, da parte del datore di lavoro, dell’obbligo di esame congiunto costituisce [condotta antisindacale](https://www.wikilabour.it/dizionario/irregolarita/condotta-antisindacale/ "Condotta antisindacale").
Tuttavia, l'eventuale decreto giudiziale di accertamento dell'antisindacalità del comportamento non può disporre - secondo la dottrina maggioritaria - l'annullamento della cessione

### Diritti del lavoratore
L’art. 2112 c.c. dispone, al fine di non pregiudicare la posizione del lavoratore, che, nel caso di cessione dell’intera azienda, o di un suo ramo autonomo, i relativi rapporti di lavoro vengano trasferiti automaticamente e senza soluzione di continuità all’imprenditore acquirente, con il mantenimento delle condizioni economiche e normative godute dal lavoratore presso il precedente datore di lavoro. Si realizza, in altri termini, diversamente da quanto accade nella cessione del contratto, ==una cessione legale del rapporto== senza soluzione di continuità

**Il lavoratore può impugnare il trasferimento**, assumendo di non far parte del ramo d'azienda ceduto o di esservi stato inserito in modo strumentale o discriminatorio.
La Legge 183/2010 ha introdotto per la prima volta dei termini di decadenza per l’impugnazione della cessione del contratto avvenuta a seguito di un trasferimento d’azienda (art. 2112 c.c.).
In particolare, la nuova disciplina prevede che:
- entro 60 giorni dalla data del trasferimento d’azienda, il lavoratore deve [impugnare](https://www.wikilabour.it/dizionario/questioni-processuali-e-procedurali/impugnazione/ "Impugnazione") in via stragiudiziale la [cessione del contratto](https://www.wikilabour.it/dizionario/varie-non-categorizzate/cessione-del-contratto/), mediante racc. a.r. o posta elettronica certificata, comunicando al datore di lavoro cedente di essere a sua disposizione, allo scopo di costituirlo in mora;
- impugnata tempestivamente la cessione del contratto, il lavoratore ha 180 giorni per depositare il ricorso in tribunale.
- in alternativa, il lavoratore può entro 60 giorni dall’impugnazione stragiudiziale, comunicare al datore la richiesta di tentativo di [conciliazione](https://www.wikilabour.it/dizionario/conciliazione-e-arbitrato/conciliazione/) o [arbitrato](https://www.wikilabour.it/dizionario/conciliazione-e-arbitrato/arbitrato/);
- in questo secondo caso, se la richiesta di conciliazione o arbitrato viene rifiutata oppure non si raggiunge l’accordo, il lavoratore ha 60 giorni per depositare il ricorso in tribunale.


**Conservazione dei contratti collettivi**
Il terzo comma dell’art.2112 c.c. prevede che il cessionario sia tenuto ad applicare i trattamenti economici e normativi previsti dai contratti collettivi nazionali, territoriali ed aziendali vigenti alla data del trasferimento, fino alla loro scadenza, salvo che siano sostituiti da altri contratti collettivi applicabili all’impresa del cessionario, e che tale effetto di sostituzione si produca esclusivamente fra contratti collettivi del medesimo livello.
In sostanza il trasferimento non può determinare di per sé un peggioramento delle condizioni del lavoratore, al quale non può, ad esempio, essere diminuita la retribuzione o aumentato l’orario di lavoro.
Il principio vale anche qualora tali diritti del lavoratore non siano disciplinati dalla legge o dal contratto, ma trovino il proprio fondamento in un uso aziendale consolidato nel tempo presso il datore di lavoro cedente. In casi simili il comportamento ripetuto nel tempo in modo costante diventa una vera e propria prassi aziendale che diventa parte integrante del rapporto di lavoro e come tale vincola il datore di lavoro. Una simile prassi rientra tra i cosiddetti “usi negoziali o di fatto”, che la giurisprudenza assimila a un contratto collettivo aziendale: in definitiva, è come se alle clausole previste dalla lettera di assunzione o dal contratto collettivo se ne aggiungesse un’altra, non scritta, ma che diventa comunque vincolante per le parti, e che come tale deve essere rispettata.
Per quanto riguarda la contrattazione collettiva applicabile vale il principio statuito dal terzo comma dell’art.2112 c.c. secondo il quale ai lavoratori che passano alle dipendenze dell’impresa cessionaria si applica il contratto collettivo che regolava il rapporto di lavoro presso l’azienda cedente ==solamente nel caso in cui l’impresa cessionaria non applichi alcun contratto collettivo. In caso contrario, la contrattazione collettiva dell’impresa cedente è sostituita immediatamente e in tutto da quella applicata nell’impresa cessionaria==, anche se più sfavorevole per il lavoratore (con la sola salvezza dei diritti già acquisiti al patrimonio del lavoratore per effetto della contrattazione precedente).

**Divieto di licenziamento** La cessione ex lege del rapporto comporta il divieto di licenziamento. Ai sensi dell'art. 2112 c. 4 "il trasferimento non costituisce di per sé motivo di licenziamento". Qualora tuttavia, le condizioni di lavoro subiscano una sostanziale modifica, nei tre mesi successivi la cessione il lavoratore potrà rassegnare le dimissioni con gli effetti del recesso per giusta causa - ossia senza preavviso e con diritto alla relativa indennità sostitutiva (2112 c. 4)

### Regime giuridico delle posizioni debitorie e creditorie
Un’ulteriore importante misura a tutela del lavoratore trasferito è rappresentato dal ==regime della solidarietà tra il cedente e il cessionario== per i crediti derivanti dal rapporto di lavoro.
L’art. 2112, comma 2, c.c., prevede infatti che il cedente ed il cessionario sono obbligati, in solido, per tutti i crediti che il lavoratore aveva al tempo del trasferimento.  
Se dunque il datore di lavoro cessionario non è in grado o non intende soddisfare i crediti che il lavoratore vantava nei confronti del cedente al momento del trasferimento, il lavoratore potrà chiederne il pagamento al precedente datore di lavoro.
Solo con le procedure di cui agli articoli 410 e 411 c.p.c. (sottoscrizione di un accordo in sede sindacale o di ITL) il lavoratore può consentire la liberazione del cedente dalle obbligazioni derivanti dal rapporto di lavoro.

### Trasferimento d'azienda e cambio d'appalto
Può accadere che il trasferimento si realizzi in virtù di una **clausola sociale**, prevista in un contratto collettivo o in un appalto pubblico, come nel caso in cui un ente pubblico affidi a un nuovo appaltatore lo svolgimento di un servizio precedentemente affidato a un altro appaltatore.

In tali casi, è fondamentale capire se si tratta o meno di trasferimento d’azienda, posto che mentre in caso affermativo i lavoratori addetti al primo appalto vedranno il proprio rapporto di lavoro proseguire senza soluzione di continuità e a condizioni invariate in capo al nuovo appaltatore, in caso negativo la tutela dei lavoratori passa solo per le eventuali clausole sociali previste dai contratti collettivi, che obbligano il nuovo appaltatore a riassumere i lavoratori già addetti all’appalto.

In proposito, l’art. 29, d. lgs. 276/2003 nella sua formulazione originaria prevedeva piuttosto lapidariamente che l’acquisizione del personale già impiegato nell’appalto a seguito di subentro di un nuovo appaltatore, in forza di legge, di contratto collettivo nazionale di lavoro, o di clausola del contratto d’appalto, non costituisce trasferimento d’azienda o di parte d’azienda.
Con le recenti modifiche apportate dalla Legge 122/2016, è stato precisato che l’acquisizione del personale già impiegato nell’appalto a seguito del subentro di un nuovo appaltatore non costituisce trasferimento d’azienda solo nel caso in cui quest’ultimo sia dotato di una propria struttura organizzativa e operativa e siano presenti elementi di discontinuità che caratterizzano la nuova impresa.

Ciò significa che:
- Se invece, come spesso accade nella pratica, l’appaltatore subentrante rilevi anche la struttura organizzativa utilizzata dal precedente appaltatore (ad es. macchinari, beni mobili o immobili, licenze), la fattispecie dovrà essere qualificata come trasferimento d’azienda con tutte le conseguenze che ne derivano ai sensi dell’art. 2112 c.c.
- non costituisce trasferimento d’azienda solo nel caso in cui il nuovo appaltatore sia dotato di una propria struttura organizzativa e operativa e siano presenti elementi di discontinuità che caratterizzano la nuova impresa

### Trasferimento di azienda in crisi
Ai sensi del comma 4bis dell'art. 47 L. 428/90, nel caso in cui sia stato raggiunto un accordo circa il mantenimento, anche parziale, dell’occupazione, l’art. 2112 c.c. trova applicazione nei termini e con le limitazioni previste dall’accordo medesimo qualora il trasferimento riguardi aziende delle quali sia stato accertato lo stato di crisi aziendale da parte della autorità competenti.
La disposizione appena menzionata era stata introdotta allo scopo di dare attuazione alla sentenza con cui la Corte di Giustizia aveva condannato la Repubblica Italiana per avere mantenuto in vigore una disposizione (il comma 5 previgente dell’art. 47, Legge 428/1990) che prevedeva la possibilità di derogare alla regola del trasferimento dei rapporti di lavoro non solo nei casi ammessi dalla Direttiva europea (procedure fallimentari o procedure di insolvenza analoghe aperte in vista della liquidazione dei beni del cedente, e dunque senza prosecuzione dell’attività d’impresa), ma anche nei casi di crisi aziendale senza finalità liquidatorie (vale a dire, finalizzate alla continuazione dell’attività d’impresa).
Sennonché, anche la nuova disposizione è sembrata non in linea con la Direttiva Europea, perché pareva autorizzare una deroga alla regola del trasferimento dei rapporti di lavoro (ancorché subordinata al raggiungimento di un accordo sindacale) anche nei casi di aziende in crisi soggette a procedure di tipo non liquidatorio, finalizzate a garantire la continuazione dell’attività d’impresa.
Per evitare un’altra condanna da parte della Corte di Giustizia, dunque, la giurisprudenza italiana ha proceduto a un’interpretazione comunitariamente orientata dell’art. 47, comma 4bis, Legge 428/1990, concludendo nel senso che l’accordo collettivo cui fa riferimento la suddetta disposizione può sì derogare all’art. 2112 c.c., ma solo prevedendo modifiche delle condizioni di lavoro al fine del mantenimento dei livelli occupazionali, senza potere invece prevedere limitazioni al trasferimento dei rapporti di lavoro all’impresa cessionaria.