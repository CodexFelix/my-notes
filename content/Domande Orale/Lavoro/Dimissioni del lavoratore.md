La presentazione delle dimissioni costituisce esercizio di un diritto potestativo del lavoratore, che con un ==atto unilaterale recettizio== comunica al datore l'intenzione di sciogliersi dal rapporto.

Relativamente al regime giuridico delle dimissioni, occorre distinguere a seconda che esse intervengano rispetto ad un rapporto di lavoro a tempo indeterminato, piuttosto che determinato:
- Nel caso di ==contratto a tempo indeterminato==, la regola generale è la recedibilità ad nutum. Il lavoratore, infatti, conformemente alla normativa codicistica, non è tenuto a fornire alcuna motivazione di tale scelta, ma deve soltanto rispettare il termine di preavviso, fatti salvi i gravi inadempimenti datoriali che configurino "giusta causa" (grave inadempimento da parte del datore di lavoro, tale da non consentire la prosecuzione, nemmeno provvisoria, del rapporto di lavoro)
- Nel caso di ==contratto a tempo determinato==, invece, il recesso unilaterale del lavoratore è consentito prima della scadenza del termine finale pattuito solo ed esclusivamente laddove ricorrano gli estremi della giusta causa. In caso contrario, infatti, le dimissioni avranno comunque effetto, ma il lavoratore sarà obbligato a risarcire il danno cagionato al datore di lavoro per il recesso esercitato ante tempus.


### Modalità delle dimissioni
Il principio della libertà delle forme aveva in passato consentito sia alla giurisprudenza che alla dottrina di qualificare le dimissioni quale atto giuridico unilaterale recettizio idoneo a produrre effetti dal momento in cui giungeva nella sfera giuridica del destinatario, senza che fosse osservata una forma determinata. Era possibile che le dimissioni fossero rassegnate oralmente o per facta concludentia, con necessità in concreto di verificare se effettivamente fosse tale la volontà del prestatore.

Per arginare il fenomeno delle c.d. **dimissioni in bianco** (fogli sottoscritti preventivamente dal prestatore che, nel caso del verificarsi di eventi infausti - es. gravidanza o infortunio -erano poi completati dal datore di lavoro),  la legge subordina l’efficacia delle dimissioni al rispetto di una specifica procedura, modificata da ultimo nell’ambito delle riforme del c.d. Jobs Act.

>Fino all’11 marzo 2016, la legge subordinava l’efficacia delle dimissioni a una procedura – introdotta dalla riforma del mercato del lavoro del 2012 – finalizzata a verificare l’effettiva sussistenza dell’intenzione del lavoratore di dimettersi o, comunque, del suo consenso alla risoluzione del rapporto. Tale procedura distingueva due diverse ipotesi.   
>Se si trattava di lavoratrice in gravidanza o di lavoratrice/lavoratore con un figlio minore di tre anni, le dimissioni o la risoluzione consensuale dovevano essere convalidate dall’Ufficio ispettivo del Ministero del lavoro. L’atto risolutivo produceva, quindi, i suoi effetti solo una volta intervenuta tale convalida.  
>In tutti gli altri casi, invece, affinché le dimissioni o la risoluzione del rapporto potessero considerarsi efficaci, era alternativamente necessario che:  
>- l’atto venisse convalidato davanti alla Direzione provinciale del lavoro o al Centro per l’impiego territorialmente competenti;
>- il lavoratore sottoscrivesse una dichiarazione da apporre in calce alla dichiarazione di cessazione del rapporto.

In particolare, diversamente dalla previgente disciplina, introdotta dalla riforma del 2012 – che lasciava al lavoratore piena libertà in merito alle modalità con le quali comunicare al datore di lavoro le proprie dimissioni, ma subordinava l’efficacia dell’atto risolutivo al rispetto di una successiva procedura di convalida –, la nuova normativa (d.lgs. 151/2015), **entrata in vigore il 12 marzo 2016, ha introdotto un requisito formale stabilendo che le dimissioni possono essere rassegnate esclusivamente con ==modalità telematiche su appositi moduli== resi disponibili dal Ministero e delle politiche sociali attraverso il sito www.lavoro.gov.it e trasmessi al datore di lavoro e alla Direzione territoriale del lavoro competente**. Le dimissioni rese con qualsiasi altra modalità sono inefficaci.
La procedura per la trasmissione del modulo varia a seconda che il lavoratore operi in autonomia o sia assistito da un soggetto abilitato.
- Se opera in autonomia per accedere al sistema deve essere dotato del PIN INPS dispositivo o utilizzare identità digitale SPID. Effettuato l'accesso al portale, compilerà il modulo che sarà inoltrato automaticamente al datore e all'ITL
- Il lavoratore che si fa assistere da un "intermediario" (soggetto abilitato come patronati, organizzazioni sindacali, consulenti del lavoro, ITL, enti bilaterali e commissioni di certificazione) dovrà solo firmare digitalmente con l'assistenza del soggetto abilitato il file PDF prodotto con i propri dati

Il lavoratore può esercitare il c.d. **diritto di ripensamento** ex art. 26 c 2 dlgs 151/2015, revocando le dimissioni rese nel termine di 7 gg decorrenti dalla data di trasmissione del modulo originario con le stesse modalità osservate per la trasmissione. Nel caso in cui il lavoratore si ammali durante il periodo di preavviso, questi resta sospeso e non dovrà reinviare il modulo di dimissioni salvo l'obbligo per il datore di comunicare ai servizi per l'impiego la data di effettiva cessazione del rapporto. Parimenti accade nel caso in cui le parti decidano di modificare il periodo di preavviso spostando la data di decorrenza rispetto a quella indicata nel modello telematico; in tal caso sarà sempre il datore ad indicare l'effettiva data di cessazione al momento dell'invio della relativa comunicazione

**Ambito di operatività**: la procedura telematica ha un'operatività alquanto ampia, perché opera per tutti i lavori subordinati fatta eccezione alcune categorie di lavoratori
Gli unici soggetti ai quali non si applica la nuova procedura telematica sono:
- i lavoratori e le lavoratrici che rassegnano le dimissioni nelle sedi c.d. protette: Direzione territoriale del lavoro, sindacato o Commissione di certificazione;
- le lavoratrici nel periodo di gravidanza, nonché le lavoratrici e i lavoratori durante i primi tre anni di vita del bambino o nei primi tre anni di accoglienza del minore adottato o in affidamento; per tali soggetti, continua ad applicarsi l’art. 55 del Testo Unico maternità, che al quarto comma prevede che le dimissioni devono essere convalidate dal servizio ispettivo del Ministero del lavoro e delle politiche sociali competente per territorio (a detta convalida è sospensivamente condizionata l’efficacia della risoluzione del rapporto);
- i lavoratori e le lavoratrici domestiche.

Nel caso in cui la procedura sia regolare, il ==datore di lavoro deve entro 5 gg dalla risoluzione del contratto comunicare ai servizi per l'impiego== con UNILAV la cessazione del rapporto di lavoro e, in caso di revoca delle dimissioni, vi sarà l'obbligo di procedere ad annullamento della precedente comunicazione.


### Gli statuti speciali delle dimissioni
Non sono soggetti alla procedura telematica summenzionata i genitori lavoratori, per cui opera la disciplina di cui all'art. 55 dlgs 151/2001:
- I genitori con prole di età inferiore ad anni 3 o lavoratrice in gravidanza in caso di dimissioni devono presentare la comunicazione al datore e procedere alla convalida esclusivamente dinanzi al servizio ispettivo del Ministero del Lavoro (istituito presso l'ITL) competente per territorio; quest'ultimo dovrà convocare le parti e valutare l'effettiva e consapevole volontà del prestatore di rassegnare le dimissioni, rilasciando entro 45 gg dalla richiesta un provvedimento di convalida inviata anche al datore di lavoro che potrà procedere alla risoluzione del rapporto
- Regime specifico è previsto anche per le ==dimissioni in caso di matrimonio==. Il periodo "protetto" è quello compreso tra la data delle pubblicazione ed un anno dopo la celebrazione delle nozze. Secondo parte della dottrina, la disciplina rafforzata opera anche nel caso di unioni civili ma il periodo tutelato è quello dell'anno decorrente dall'unione stessa. Le dimissioni sono comunicate al datore di lavoro e devono essere confermate presso la ITL entro un mese. La conferma può avvenire o attraverso diretta presentazione della lavoratrice alla ITL oppure attraverso convocazione presso la ITL su iniziativa datoriale oppure, nel caso di mancata comparizione presso la ITL sarà un funzionario incaricato che si recherà presso il domicilio dell'interessata per raccogliere la volontà definitiva e trasmetterla, successivamente, al datore di lavoro

### Regime giuridico delle dimissioni
- La mancata conferma delle dimissioni rende le stesse nulle

- Le dimissioni possono essere "indotte" dal datore di lavoro ed essere soggette ad una disciplina giuridica speciale, come avviene nel caso delle dimissioni incentivate. Si tratta di dimissioni favorite dal datore che eroga un incentivo economico ai dimissionari nei casi ad es. di esubero del personale onde scongiurare i licenziamenti ovvero nei casi di prossimità al pensionamento. Alla base delle dimissioni incentivate vi è generalmente un accordo scritto in cui il lavoratore aderisce alla proposta formulata dal datore e, a seguito dello stesso, il datore elabora una lettera di accettazione in cui indica la data di cessazione del rapporto stesso. E' indubbio che in quest'ipotesi al lavoratore non competeranno i trattamenti economici conseguenti la disoccupazione, né sarà conteggiato nel novero dei lavoratori in caso di licenziamenti collettive

**Annullamento delle dimissioni** per vizi della volontà
Se il lavoratore ha rassegnato le dimissioni non per sua libera scelta, ma a seguito di minaccia, ovvero per errore o perché versava in stato di incapacità di intendere e di volere, le dimissioni sono invalide e pertanto annullabili.  
A proposito delle dimissioni rese in stato di incapacità di intendere e di volere, la giurisprudenza ha precisato che, in tale ipotesi, l’annullamento presuppone non solo la sussistenza di un quadro psichico connotato da aspetti patologici, ma anche l’esistenza di un collegamento causale tra l’alterazione mentale e le ragioni soggettive che hanno spinto il lavoratore al recesso (Cass. 21 gennaio 2016, n. 1070).  
Nel caso di lavoratore minorenne (le cui dimissioni sono astrattamente valide in quanto il Codice civile attribuisce al minore la capacità di compiere atti giuridici nell’ambito del rapporto di lavoro), le dimissioni possono essere annullate qualora si dimostri l’incapacità di fatto di intendere e di volere del lavoratore al momento del recesso, nonché il grave pregiudizio derivante al minore dall’atto compiuto.  
Quanto, invece, all’ipotesi delle dimissioni rassegnate sotto minaccia di licenziamento per giusta causa, la giurisprudenza ha recentemente affermato che esse sono annullabili per violenza morale solo qualora il lavoratore sia in grado dimostrare in giudizio l’inesistenza del diritto del datore di lavoro di procedere al licenziamento per insussistenza dell’inadempimento addebitato al dipendente (Cass. 25 maggio 2012, n. 8298).
==Nell'ipotesi di annullamento delle dimissioni il rapporto viene ripristinato== ed il lavoratore ha diritto al risarcimento del danno ma non già alle retribuzioni, atteso che il lavoratore non ha eseguito la prestazione per cui il diritto al pagamento delle retribuzioni sorge solo a partire dalla sentenza che dichiara l'illegittimità delle dimissioni

**Dimissioni per giusta causa**
Laddove il lavoratore rassegni le dimissioni per il verificarsi di un evento che rende impossibile la prosecuzione anche temporanea del rapporto si configurerà giusta causa di dimissioni, che ai sensi dell'art. 2119 cc legittima la mancata osservanza del preavviso.
Il legislatore non definisce la giusta causa per cui la giurisprudenza di legittimità ha nel tempo individuato diverse ipotesi integranti giusta causa di dimisioni, ravvisandole nella mancata o irregolare corresponsione della retribuzione, adempimento degli obblighi contributivi; imposizione al lavoratore di godere delle ferie durante il c.d. preavviso lavorato; svuotamento delle mansioni tali da creare un pregiudizio al bagaglio professionale del lavoratore.
Anche nelle ipotesi di dimissioni per giusta causa bisogna seguire la stessa procedura prevista per quelle volontarie. Il datore di lavoro deve corrispondere l'indennità sostitutiva del preavviso ed è tenuto al contributo aziendale del recesso mentre il lavoratore può chiedere, ove ne ricorrano gli estremi, sia indennità di disoccupazione che reddito di cittadinanza.
