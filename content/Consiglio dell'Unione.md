Esso è composto da un rappresentante di ciascuno Stato membro scelto nell’ambito del rispettivo governo, a livello ministeriale, in funzione delle materie trattate.

==Si configura, pertanto, come organo di Stati: i suoi componenti rappresentano direttamente i singoli Stati membri di appartenenza.==

A differenza delle altre istituzioni politiche dell’Unione, il Consiglio non è un organo permanente, in quanto esso si riunisce in formazioni differenziate in cui gli Stati membri sono rappresentati di volta in volta dal ministro competente per la materia iscritta all’ordine del giorno.
Solo **due formazioni** sono previste direttamente nel TUE:
- il **Consiglio «Affari generali»** che assicura la coerenza dei lavori delle varie formazioni del Consiglio. Esso prepara le riunioni del Consiglio europeo e ne assicura il seguito in collegamento con il presidente del Consiglio europeo e la Commissione.
- il **Consiglio «Affari esteri»** che elabora l'azione esterna dell'Unione secondo le linee strategiche definite dal Consiglio europeo e assicura la coerenza dell'azione dell'Unione


A questi bisogna aggiungere l’ECOFIN – Consiglio di Economia e Finanza che ha il compito di definire gli indirizzi di massima delle politiche economiche e monitorare le politiche di bilancio degli Stati membri. È diverso dall’EUROGRUPPO che riunisce in modo informale i ministri dei Paesi membri che hanno adottato l’euro.

### **La Presidenza**
La Presidenza è esercitata secondo un **sistema di rotazione paritaria**.

Più in dettaglio, essa -ad eccezione del Consiglio “Affari esteri” che è presieduto dall’Alto rappresentante dell’Unione per gli affari esteri e la politica di sicurezza- è esercitata da gruppi predeterminati di 3 Stati membri per un periodo di 18 mesi.

Il consiglio si avvale anche di un segretariato generale e di un COREPER – comitato dei rappresentanti permanenti che riunisce i rappresentanti diplomatici accreditati presso l’UE.


### **Funzioni**
Il Consiglio esercita, congiuntamente al Parlamento europeo, la funzione legislativa e la funzione di bilancio. Esercita funzioni di definizione delle politiche e di coordinamento alle condizioni stabilite nei trattati.

Queste, dunque, le **principali funzioni del Consiglio**:
- esercizio del potere legislativo e di bilancio, unitamente al Parlamento europeo;
	- di regola il contributo del Consiglio e del Parlamento europeo è di pari misura (procedura legislativa ordinaria ex 294 TFUE)
	- In casi specifici una delle due istituzioni assume un ruolo prevalente rispetto all'altra (procedura legislativa speciale ex art. 289 TFUE). L'atto viene deliberato da una delle istituzioni, previa consultazione (formulazione di parere obbligatorio ma non vincolante) o approvazione (potere di condizionare l'approvazione ma non di incidere sul contenuto dell'atto) dell'altra.
- definizione delle politiche economiche generali degli Stati membri e coordinamento delle azioni degli Stati stessi.

Vi sono poi **due ulteriori funzioni**:
- conclusione di accordi internazionali tra l’Unione ed uno o più Stati ovvero organizzazioni internazionali (218 e 219 TFUE). In particolare il Consiglio svolge un ruolo centrale nella procedura di stipula, adottando la decisione relativa alla conclusione dell'accordo. Tale procedura prevede il coinvolgimento del Parlamento europeo (tranne nel caso di accordi relativi al settore della PESC): la decisione di concludere l'accordo è assunta previa consultazione del Parlamento, salvi casi determinati in cui è necessaria l'approvazione del parlamento
- elaborazione della politica estera e di sicurezza comune dell’Unione europea sulla base degli orientamenti generali del Consiglio europeo

### Modalità deliberative
Il Consiglio può assumere le sue deliberazioni in tre modi:
- la maggioranza qualificata, che rappresenta il modo ordinario di deliberazione da parte del Consiglio;
- la maggioranza semplice, prevista per le deliberazioni in ordine a questioni procedurali, per l’adozione del regolamento interno del Consiglio e per le deliberazioni in merito all’organizzazione del segretariato generale;
- l’unanimità è prevista solo per alcune materie quali, ad esempio, la politica ambientale, la politica estera e di sicurezza comune o per l’adozione di provvedimenti opportuni per combattere le discriminazioni o per l'adozione di misure fondate sulla clausola di flessibilità ai sensi dell'art. 352 TFUE. La regola dell'unanimità postula il consenso di tutti gli Stati membri (quali componenti del Consiglio) per l'assunzione della deliberazione da parte dell'organo: il voto contrario di un solo Stato membro è quindi sufficiente per impedire l'approvazione della deliberazione. Diversamente, l'astensione non ostacola l'assunzione della deliberazione (238 par. 4 TFUE). 
	- L'ambito operativo della regola dell'unanimità si è  gradualmente ridotto, anche in considerazione dell'ampliamento della base  di partecipazione del'Unione, al fine di scongiurare il rischio di paralisi dell'attività decisionale dell'Unione.


#### **Criteri di calcolo della maggioranza qualificata**
Il sistema introdotto dal Trattato di Lisbona a decorrere dal 1° novembre 2014 prevede che 
“per maggioranza qualificata si intende almeno il 55% dei voti dei membri del Consiglio, con un minimo di 15 componenti su 27 Stati membri (==quorum numerico minimo==), rappresentanti Stati membri che totalizzino almeno il 65% della popolazione dell’Unione” (==quorum demografico minimo==).

In base al regime introdotto dal Trattato di Lisbona, si prevede un **sistema di doppia** **maggioranza** capace di riflettere, in seno al Consiglio, la duplice legittimazione dell’Unione, intesa come insieme di Stati ma anche come unione di cittadini:
- si attribuisce un voto ad ogni Stato, superando il meccanismo della ponderazione applicato nel sistema previgente (che attribuiva un valore diverso a ciascuno Stato, a seconda della sua importanza demografica e politica all’interno dell’Unione);
- al contempo si impedisce, introducendo il parametro fondato sul dato demografico, che quindici Stati di ridotta dimensione possano da soli adottare una decisione in seno al Consiglio.

==La rilevanza del quorum demografico risulta ridimensionata per effetto delle previsioni in tema di **minoranza di blocco**==, corrispondente al numero di voti necessari per impedire l’adozione di una deliberazione da parte del consiglio. La minoranza di blocco deve comprendere almeno ==4 membri del consiglio==, in caso contrario la maggioranza qualificata si intende raggiunta, ciò significa che il voto contrario espresso dai rappresentanti di non più di 3 stati membri, ancorchè capaci di rappresentare più del 35% della popolazione totale dell’UE non vale ad impedire l’assunzione della deliberazione a maggioranza qualificata.
Lo scopo di tale previsione consiste nell’impedire agli stati demograficamente più forti di bloccare l’approvazione della deliberazione.
Gli stati membri possono, inoltre, chiedere l’applicazione del **compromesso di Ioannina** in base al quale un gruppo di stati membri, ancorchè non sufficientemente numeroso per costituire una minoranza di blocco, può manifestare la propria opposizione all’adozione dell’atto e il consiglio, ricevuta l’opposizione, deve adoperarsi per pervenire ad una soluzione soddisfacente che corrisponda alle preoccupazioni sollevate dal gruppo degli stati membri.

Il trattato di Lisbona ha attribuito al Consiglio il potere di decidere l’estensione del criterio della maggioranza qualificata a settori o casi assoggettati dai trattati alla regola dell’unanimità, ricorrendo alla cd. **clausola passerella**. È esclusa per le decisioni del Consiglio aventi implicazioni militari o rientranti nel settore difesa. 

Il sistema di calcolo della maggioranza qualificata introdotto dal Trattato di Lisbona poteva essere assoggettato ad un regime transitorio, su richiesta di un componente del Consiglio, fino al 31 Marzo 2017; detto regime transitorio corrisponde al sistema delineato nel Trattato di Nizza (che ha operato fino al 1 Novembre 2014), basato sul concorso di **3 condizioni**:
- il raggiungimento di una soglia minima di voti ponderati;
- il voto favorevole di almeno la maggioranza degli Stati membri, qualora le deliberazioni debbano essere prese, in virtù dei trattati, su proposta della Commissione (negli altri casi occorre il voto favorevole di almeno due terzi degli Stati membri);
- gli Stati membri che compongono la maggioranza qualificata devono rappresentare almeno il 62% della popolazione totale dell’Unione. 


